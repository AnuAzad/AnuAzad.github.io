<!DOCTYPE html>
<html lang="en">
<head>
    <meta charset="UTF-8">
    <title>আমেরিকান নারীদের কাছে ট্রাম্প সোনার আংটি</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>আমেরিকান নারীদের কাছে ট্রাম্প সোনার আংটি</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            আমেরিকার নারীরা যতই নিজেদের শতভাগ সভ্য ও আধুনিক নাগরিক মনে করুক না কেন, সেই লক্ষ্যে পৌছোতে তাদের আরও অনেক
            বছর লাগবে বলেই প্রতীয়মান হলো। সিনেমা টিনেমা পত্র পত্রিকা ইত্যাদি মাধ্যমগুলো দেখে ওরকমটাই ধারণা ছিল আমার যে
            তারা অতি সচেতন ও আধুনিক নারী এবং নারীবাদীর মূর্ত প্রতীক একেকজনে! অবশ্য আমেরিকার অনেক জায়গার মানুষজন যে এখনও
            তুকতাক বুজরুকীতেও বিশ্বাস করে সেটারও কিছু কিছু ধারনা আছে আমাদের। কিন্তু তারা যে এতোটা বোহেমিয়ান এবং
            ঈর্ষাকাতরও এটা জানা ছিলনা। জানলাম ৮ নভেম্বরের পরে। হাতে ট্রাম্পের নাম লেখা ফেষ্টুন নিয়ে দাঁত মেলে রাস্তায়
            দাঁড়িয়ে থাকার ছবি দেখে। এই নির্বাচনে যাই ঘটে থাকুক না কেন মার্কিন নারীদের সাইকোলজি বোঝার একটা বড় সুযোগ
            আমাদের সামনে উপস্থিত হয়েছে। না হলে কে জানতো যে আমেরিকার নারীরা এখনও মনে প্রানে কতটা ব্যাকডেটেড কিংবা অতিশয়
            সুযোগ সন্ধানী! কিছুটা নির্লজ্জও কি? কিংবা তাদের হজম শক্তি বেশ ভালো।
            না, হিলারী নারী বলেই যে সব নারীরা হুড়মুড়িয়ে তাকে ভোট দিবে এটা আশা করিনি আমি (কারণ নিজেকে নারীবাদী মনে
            করিনা), কিন্তু তাই বলে যে মানুষটি নির্বাচনী প্রচারনার সময়ে প্রকাশ্যে নিজের মেয়ের সম্পর্কে এরকম মন্তব্য করতে
            পারে (মিনিমাম পারসোনালিটি থাকলে তা পারেনা) তাকে নির্বাচিত করার বিষয়টি কেমন করে তারা ভাবতে পারে আমার মাথায়
            ঢোকেনা। আর যৌন হয়রানী করা হয়েছিল বলে যে কজন নারী প্রকাশ্যে অভিযোগ করলো তাদের প্রতিও কোনো রকম সম্মান প্রদর্শন
            করার প্রয়োজন মনে করলোনা তারা! গুরুত্বই দিলনা বিষয়টাতে। অন্য নারীরা যারা ট্রাম্পের ফেষ্টুন হাতে নাচাঁকুদা
            করলো তারা কি তবে ধরে নিয়েছিল যে এই অভিযোগ করা নারীরাই আসলে আগ বাড়িয়ে ট্রাম্পের কাছে যৌন হয়রানী হওয়ার জন্য
            লাইন দিয়ে দাঁড়িয়েছিল? পরের ঘটনা সেরকমটাই মনে করতে বাধ্য করে। সুযোগ বুঝে ট্রাম্পের কাছ থেকে ফায়দা লুটে নিয়ে
            পরবর্তিতে হিলারীর পাল্লায় পরে অভিযোগ করার জন্য মিডিয়ার সামনে উপস্থিত হয়েছিল? যদি তাই হয়, তাহলে কি আমরা এখন
            এটা ভাবতে পারিনা যে যারা এতোদিন ঐসব ফায়দা ও সুবিধা নেয়া থেকে বঞ্চিত হয়েছিল তারাই এখন দলে দলে ট্রাম্পের
            আশ্রয়ে ভিড় করেছে ও করবে অবশিষ্ট যেসব সুবিধা আছে তা নেয়ার জন্য? যাই বলুন না কেন, কালোই হোক আর সাদাই হোক টাকার
            গন্ধ সত্যি সত্যিই মানুষকে উন্মাদ করে দেয়। এইক্ষেত্রে বর্ণবাদ লাগেনা!
            সুযোগ সন্ধানীর ব্যাপারটা একারণেই আসে, ট্রাম্পের সবরকম নেগেটিভ এ্যটিচুড ও এক্টিভিটিজ থাকা সত্ত্বেও শুধু মাত্র
            কোটি কোটি ডলার এর গন্ধে উন্মাদ হয়ে প্রচুর নারী ভোটার তার পিছু পিছু হাঁটা দিয়েছিল। কিছুই তো লুকোয়নি ট্রাম্প!
            এই গ্রহে যারা কোনোদিন ট্রাম্পের নামও শোনেনি সবার কাছেই সুপার মুনের আলো পৌছে দিয়েছেন তিনি! তাই নয়কি? অবশ্যই
            নারীদের একটা বড় অংশ ট্রাম্পকে ভোট দিয়েছে বলার অপেক্ষা রাখেনা। আচ্ছা, তারা কি তবে এই ভয়ে ভোট দিয়েছে যে,
            ট্রাম্প হেরে গেলেও তো ফলাফলের তোয়াক্কা করবেন না, গন্ডগোল করবেন, পুরা মার্কিন জাতিকে দেউলিয়া করে ছাড়বেন,
            যেটার ইঙ্গিত তিনি তৃতীয় বিতর্কের সময়ই দিয়েছিলেন। তাই আগে ভাগেই শান্তির পথ বেছে নেয়া! কিছুই বলা যায়না। কারণ
            শুনেছি আমেরিকানরা দিনকে দিন কুড়ের বাদশা হয়ে যাচ্ছে। কাজ তো করছে সব বাইরে থেকে যাওয়া অভিবাসীরা। অবশ্য তাদের
            এই কুড়েমি মনে হয় ছুটিয়ে দেবে ট্রাম্প, কারণ অভিবাসীদের বের করে দেয়ার হুমকি যেহেতু চলে আসছে প্রথম থেকেই তাই
            তাদেরইতো তৈরি হতে হবে সেই কাজগুলো করার জন্য, নাকি?
            নারীকুল বার বার কেন নিগৃহিত হয় এবং হচ্ছে আমেরিকার নির্বাচন খুব সহজেই আমাদের কাছে চোখে আঙুল দিয়ে পরিষ্কার
            করেছে। কোথায় আমরা আশা করেছি যৌন হয়রানীর অভিযোগ সামনে আসায় দলে দলে নারীরা প্রতিবাদে মুখর করে দিবে রাজপথ।
            কিন্তু হায়, একি পরিহাস, আমলেই নিল না নারীকুল! হিলারীর টুটকা ফুটকা ই-মেইল কেলেংকারীর মতো দোষগুলোই বড় হয়ে চোখে
            পড়ল তাদের? সেই গতানুগতিক ধারা- নারীরই যত দোষ! আর ট্রাম্পের ট্রাম্প টাওয়ার সব ঢেকে দিল? আসলে সত্যি কথা, পুরুষ
            যত বড় দোষই করুক, তার টাকা সব দোষ ধুয়ে ফেলে! এখানেও অনেক নারীকেই বলতে শুনেছি, পুরুষ হলো সোনার আংটি- বাঁকা
            হলেও সে হলো পুরুষ, দামী! মার্কিন মহিলারা তো তাহলে ট্রাম্পকে সোনার আংটি হিসেবেই দেখছেরে বাবা! হিলারীর অতশত
            প্রজ্ঞা আর এটিকেট কি তারা ধুয়ে খাবে, না কোনো কাজে লাগবে? তাহলে নারীকুল, কি শিক্ষা নেয়া যায় এই নির্বাচন থেকে?
            প্রথম- দেউলিয়া হলেও ব্যবসাটা ভালোমতো শিখতে হবে, দুই- চোপার জোর থাকতে হবে। আর উল্টোপাল্টা কথাবলা শিখতে পারলে
            সবচেয়ে ভালো ফলাফল মিলবে! না, হিলারী হেরে গেছে বলে এতো ক্ষোভ প্রকাশ করছিনা, করছি আমেরিকান নারীদের বুদ্ধি
            বিবেচনার লেভেল দেখে। বাংলাদেশের নারী নেতৃত্বের গল্প কি কোনোভাবেই তাদের কানে পৌছোয় নাই। হবেও বা, শুনেছি
            ওদেশের নাগরিক বেশিরভাগই রাজনীতি সচেতন নয়, তাহলে কিসে সচেতন তারা? শুধুই নিজেদের স্বার্থে? পার্টি টার্টিতে
            গিয়ে নেচেকুদে ড্রিংকস মুখে আউলা ঝাউলা বকা আর বড় বড় ব্যাগে হাবি জাবি শপিং করে বাড়িটাকে গারভেজ বানানোতে?
            সিনেমায় এরকমটাই দেখেছি। মার্কিন নারীরা কি এটা উপলব্ধি করতে পেরেছেন যে এই গ্রহে আপনারা কতটা অবজ্ঞার পাত্রী
            হিসেবে বিবেচিত হচ্ছেন এখন? এই সেদিনও যেমন সবাই বেশ সমীহ করার একটা ট্রাডিশন চালু রেখেছিল এবার থেকে সেটা শিথিল
            হয়ে গেল। অন্তত বাংলাদেশীদের কাছে তো আপনাদের অবস্থান এখন অনেকটাই হাস্যকর। আগে যেমন বিদেশী নারী (বিদেশী হলে
            আমেরিকানই মনে করে বেশি) দেখলে হাটে গঞ্জে সবাই বেশ উৎসুক হয়ে পেছনে পেছনে হেঁটে বেড়াত এখন ঐ পরিস্থিতিটা আর
            থাকবেনা বলে আমার ধারনা। কেন, সেটা নিশ্চয়ই খুলে বলার অপেক্ষা রাখেনা।
            বেশ কয়েকটি ছবিতে বার্নিকাটকে শাড়ি পরা অবস্থায় দেখেছি, এখন যদি কখনও সামনা সামনি হওয়ার সুযোগ হয় বেশ অবলীলায়
            বলতে পারবো, ম্যাডাম, আপনাকে শাড়িতে বেশ মানায়, অন্যরকম একটা লুক আসে, সবুজ রংয়ের শাড়িটাতে তো দারুন। আগে হলে
            বোধহয় পারতাম না। ভয়ে নয়, তার ভাবলেশহীন রূঢ় চেহারা দেখে।
            এখন ট্রাম্প নামের এই সোনার আংটিটির সাথে কিভাবে এবং কতটুকু মেধা খরচ করে মার্কিনীরা নিজেদের মানিয়ে চলার উপযোগী
            করে তুলবে সেটা তারাই ভালো বলতে পারবে। শেষমেশ কি তারা আবার ঐ তুকতাকের পেছনেই ছুটে যাবে, হে অশরীরী আত্মা,
            আমাদের বাঁচাও! আর পৃথিবীর মানুষ অশরীরি আত্মার কুৎসিত রূপটা দেখবে তামাশার মতো করে। সারা দুনিয়ার সামনে একজন
            বিতর্কিত ‘অঘোষিত মোড়লের’ আগমন যখন ঘটেই গিয়েছে তার হ্যাপা তো আমাদের সামলাতেই হবে! সুইসাইড হটলাইনে নাকি কল
            দিতে শুরু করেছেন আমেরিকানরা। যেখানে সেখানে বিদ্রোহ করার চেষ্টা হচ্ছে, আগুন জ্বলছে, ভাংচুরও হচ্ছে। সামাল দিতে
            পারবেন তো ট্রাম্প? আমাদের দেশে একটা কিছু ঘটলেই তো হোয়াইট হাউস উৎকন্ঠায় অস্থির হয়ে ওঠে। আমরাও অপেক্ষা করি
            তাহলে! বালুর বস্তার ট্রাক ট্রাম্প সাম্রাজ্য কতদিন পাহারা দেবে বিধাতা জানে কি?

            <br><br>(২৮/ ১১/ ২০১৬ যায়যায়দিন পত্রিকায় প্রকাশিত)

        </p></div>

</div>


</body>
</html>