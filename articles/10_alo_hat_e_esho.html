<!DOCTYPE html>
<html lang="en">
<head>
    <meta charset="UTF-8">
    <title>আলো হাতে এসো</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>আলো হাতে এসো</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            সমাজ যে চরম মনস্তাত্তিক জটিলতায় ভুগছে এটা অস্বীকার করার সময় অতিক্রান্ত হয়ে গেছে। এখন সময় পরিত্রানের পথ
            খোঁজা, বাঁচার উপায় খোঁজার সময় এখন। পারলে পথ বাতলান, বিশ্ব রাজনীতির ক্যাঁচাল শোনার বা বোঝার সময় নেই আমাদের
            হাতে। ফ্রান্সের রাজনীতি, তুরস্কের রাজনীতির সাথে মার্কিনীদের কেমন মহব্বত বা কি লেনদেন, কোন জালে মার্কিনীরা
            গোটা পৃথিবীকে আটকাতে চায়, আমরাই বা কী কী চুক্তি টুক্তির সাথে জড়িয়ে আরো সংকটের দিকে চলে যাচ্ছি এসব বোঝারও সময়
            শেষ, এখন একটা কথাই শুধু বুঝতে চাই এ থেকে উত্তরনের পথটা কি। ঐক্যের ডাকে দাওয়াত পত্র নিয়ে ঝাপটা ঝাপটি করে সময়
            নষ্ট করতে করতেই আবার না বড় একটা হামলা করার জন্য ‘স্মার্ট জঙ্গিগুলান’ ব্যাগ কান্ধে কোথাও হাজির হয়ে যায়!
            পরিবারের মধ্যে আগে ঐক্য গড়েন, আত্মীয়স্বজনের মধ্যে ঐক্য গড়েন অযথা রেষারেষি করে দুরে সরে গেলে ফল ভালো হয়না।
            বিনা নোটিশে ছেলে মেয়ে উধাও হয়ে যাচ্ছে বললেই হলো!
            আইএস কি করে, কেমন করে আজরাইলদের সাথে হাত মিলাইয়া ’স্মাটগুলান’রে হিপনোটাইজ করে এক্কেবারে বেহেস্ত পাঠায় দিল আর
            ওদের বেকুব মা বাবা কিছুই টের পাইলনা, এই কথা স্যালাইন গুলে খাওয়ানোর মতো খাওয়াতে চাইলেই পাবলিক খাবে? রাস্তাটা
            যে তারাই তৈরি করে দিচ্ছে সেটা বুঝতে পারলোনা বলে এখন নাকি কান্না কাঁনছে, এইসব ফাও কথা না বোঝার মতো বেকুব হতে
            চায় না পাবলিক। ভীতটা যে পরিবারেরই তৈরি, ইট বালুর সমাহার দেখেই বোঝা যায়!
            প্রত্যেক দেশেরই নিজস্ব একটা সোসাল স্ট্রাকচার আছে। রাজনীতিতো আছেই। গোটা বিশ্বে ক্ষমতার জন্য রাজনীতির যে খেলা,
            যে চক্রান্ত যুগ যুগ ধরে হয়ে আসছে তা থেকে সাধারন জনগনের যে মুক্তি নাই তা নতুন করে বলার অপেক্ষা রাখেনা। কিন্তু
            কথা হলো উত্তরন নিয়ে। আমাদের সামনে সমস্যা উদয় হয় আবার চলেও যায়। জনগনই পথ বের করে নেয় পরিত্রানের। রাষ্ট্রের
            জন্য অপেক্ষা করেনা। আগে জনগনই এগিয়ে আসে তারপর রাষ্ট্র বাধ্য হয়।
            গত দশ পনেরো বছরের ভেতরেই আমাদের সামাজিক স্ট্রাকচারটার কত দ্রুত পরিবর্তন হয়ে গেল সেটা রাস্তাঘাটে চোখ রাখলেই
            বোঝা যায়। প্রথম প্রথম বুঝতে অসুবিধে হলেও মানে কোন দেশ থেকে আগমন এদের, বেশিদিন ধন্ধে থাকতে হয়নি এটার। খুব
            দ্রুতই বোঝা গেল বিভাজন তৈরি হয়ে যাচ্ছে সমাজে। আগে শুধু গরীব বড়লোকের বিভাজন ছিল এখন নানা রকমের বিভাজন। এখন
            ছেলে মেয়ের বিয়ে দিতে গেলে গরীব বড়লোক হিন্দু মুসলিমের সাথে সাথে কোন মাজহাবের মানুষ, তাদের পরিবারে পোশাক
            আসাকের স্টাইল কেমন এসবও বিবেচনা করা হয়। এইসব করতে গিয়ে অনেকেরই বিয়ে ভেঙ্গে যাচ্ছে বলেও কানে আসে। কারা এতোসব
            বিভাজন তৈরিতে উস্কানী দিল আমাদের এটা নিয়ে মাথা খারাপ করার চেয়ে আমরা যে এসব ফাঁদে ধরা দিয়ে যাচ্ছি সে সব ভাবা
            দরকার। এইসব নানারকম বিভাজনে মহামারীর মতো আক্রান্ত হয়ে আমাদের কিশোর- যুবকরা আজ তাই সবচেয়ে বেশি বিভ্রান্ত।
            তাদের সামনে কোনো আদর্শ নেই, দিশেহারা তারা। কিন্তু তারুন্য আদর্শ খোঁজে।
            মার্কসবাদ লেলিনবাদ থেকে শুরু করে যত ’বাদ’র আমদানী আর রফতানী হয়েছে, বিভ্রান্ত হয়েছে কে? কিশোর যুবকরাই।
            যুবকদের গুরুরা আন্ডারগ্রাউন্ডে লুকিয়ে থেকে শুধু কমান্ড দিয়ে যায় আর যুব সম্প্রদায় আদর্শ খুঁজতে খুঁজতে জীবন
            শেষ করে, নয় মরে। আদর্শ খুঁজতে গিয়ে তথাকথিত অতি বিপ্লবি হয়ে নিজের জীবনটাই যে চলে যাচ্ছে সেটাও বোঝেনা
            নাদানগুলান। তাদেরকে যে ইউজ করা হচ্ছে সেটা বোঝারও সময় পায়না। মানে তাদের সময় দেয়া হয়না। আর বুঝবে কি করে?
            পড়াশোনা করলে তো! একাডেমিক পড়াশোনার বাইরে তাদের আর কোনো পড়াশোনাই নাই। পড়লে জানত যে নিজের জীবনকে হেফাজত করাই
            হলো মানুষের প্রধান ধর্ম। না, কেউ পড়াশোনা করেনা। বাবা মায়েরাই পড়েনা, তো সন্তান! বহু ধর্ম কর্মে নিবেদিত
            মানুষকে আমি জিজ্ঞেস করে দেখেছি তারা কোরআনের অর্থ পড়েছেন কি না, নব্বই ভাগের কাছ থেকে মৃদু স্বরে ’না’ শুনেছি।
            এদের গেটআপ সেটআপ দেখলে মনে হবে সারাক্ষণ এই ধ্যান ধারনাতেই ডুবে আছে, দুনিয়ার আর কোনো খোঁজ খবর রাখেনা! তাহলে
            এত্ত এত্ত টাকার মালিক হলো কি করে? যাই হোক এই নব্বই ভাগের অনেকেই যখন প্রয়োজনে পারিবারিক সম্পত্তির ভাগ নিয়ে
            কলহে লিপ্ত হওয়ার অবস্থা তখন যেচে বলেছি সুরা নিসার অর্থ পড়ে দেখেন সম্পত্তির ভাগ কতটুকু পাবেন উত্তর পেয়ে
            যাবেন। তাদেরকে এই উপদেশ দেয়ার আমি কে!
            ধর্ম নিয়ে যারা একেবারে ডেডিকেটেড সে যেই সম্প্রদায়েরই হোক কেউ ধর্মগন্থগুলো পড়েনা। কি হিন্দু কি মুসলিম কি
            খ্রিষ্টান। কি লেখা আছে সেখানে কেউ জানে না। যেটুকু জানে উড়াধুড়া। মধ্যপ্রাচ্যে থেকেছি বেশ ক’বছর, অনেককেই
            জিজ্ঞেস করেছি (অবশ্যই বাঙালি), বিশ্বাস হবে কিনা জানি না কারও বাড়িতে পূর্ন ধর্মগ্রন্থ নেই, আছে কতগুলো চটি বই।
            যেখানে এ আছে তো ডি নাই, ডি আছে তো পি নাই! প্রতিটা ধর্মের মানুষই যদি তাদের নিজস্ব ধর্মগ্রন্থ সহ সব ধর্মগ্রন্থ
            পড়ার চর্চা করতো তাহলে অন্ততপক্ষে সম্মানবোধটা জাগ্রত হতো। পড়তে পড়তেই একটা প্রজ্ঞা তৈরি হয়ে যায় একটা বোধ তৈরি
            হয়ে মানুষকে সমৃদ্ধ করে। কোরানের প্রথমেই তো বলা হয়েছে- পড়। কিন্তু পড়বে কে? পড়তে যে কষ্ট সেই কষ্ট কেউ করতে
            চায়না আজকাল। পড়লে অন্তত নিজের বুদ্ধিটাকে সে ব্যবহার করতে শিখে। অন্যের চাপানো বয়ান শুনে নিজের বুদ্ধির জায়গাটা
            কখনোই খোলতাই করা যায়না। বুদ্ধির জায়গাটাতে নিজে নিজে অ্যারেঞ্জ করতে শিখতে হয়। কিন্তু ঐ যে সোসাল স্ট্রাকচার
            বদলাতে শুরু করেছে শুধু বয়ান শুনে আর মজলিসে উপস্থিত হয়ে! তাতে প্রকৃত মেসেজটা দুরে থেকে যাচ্ছে। ফলে বোধহীন,
            বিবেকহীন হয়ে তথাকথিত অতি বিপ্লবের দিকে ঝুকে যাচ্ছে মানুষ। আদর্শ খোঁজে! ধর্মগ্রন্থগুলো এমন কোনো কঠিন ভাষা
            ব্যবহার করে নাই, যার যার মাতৃভাষায় পড়ে দেখুন অতি সহজ ভাষায় ব্যক্ত করা আছে সব। মানবিক শব্দটার কথা অনেকবার
            ব্যবহার করা হয়েছে। সেটাই শিখতে হবে আগে, কারন মানুষেরই ভেতর বিচরণ করছি আমরা। মানুষে মানুষে সহমর্মিতা বজায়
            রাখাও আমাদের ধর্ম, আমাদের কর্তব্য। কিন্তু কে শেখাবে? পরিবার? সমাজ? রাষ্ট্র? অবশ্যই সবাই মিলেই শেখাবে। কিন্তু
            পরিবারের ভেতরে অনৈক্য, সমাজে অনৈক্য আর রাষ্ট্রের তো কথাই নেই। রন্ধ্রে রন্ধ্রে দুর্নীতি, স্বজনপ্রীতি, লুটপাট
            আর ঘুষের যথেচ্ছ ব্যবহার তরুনদের বিক্ষুদ্ধ করে তুলছে। যত দূর্নীতি বাড়ে সামাজিক সো-অফ তত বেশি বাড়ে। একদম
            আনুপাতিক হারে! যে সন্তানের পিতা মাতা দুর্নীতির অর্থে জীবনকে ভোগ করছে, সেই সব সন্তানেরা পরিবারেই অসংগতি
            প্রত্যক্ষ করছে, কলেজ বিশ্ববিদ্যালয়ের শিক্ষকদের দূর্নীতি প্রত্যক্ষ করে তারা মানসিকভাবে বিপর্যস্ত হয়ে পড়ছে,
            রাষ্ট্রের বালখিল্যতা দেখে অসহায় বোধ করছে। ফলে একধরনের শূন্যতা তৈরি হচ্ছে তাদের ভেতর, আর এই সুযোগটাই নিচ্ছে
            যারা এইসব সন্ত্রাস জিইয়ে রেখে ফায়দা লুটতে চাচ্ছে আর মায়াকান্নার জালে আটকে ফেলার ব্রত পালন করছে। তারা বেছে
            নিচ্ছে এইসব নিঃসঙ্গ হয়ে যাওয়া মানুষগুলোকে। শকুনের মতো দৃষ্টি তাদের। কারন তাদের প্রয়োজন হাতিয়ার। আর ধার্মিক
            পিতামাতা হঠাৎ করে সন্তানের মাথায় টুপি কি হিজাব দেখে নিশ্চিন্ত মনে নামাজের আসনে বসে তসবি গুনছে। মসজিদে কতটুকু
            সময় সন্তানের থাকার প্রয়োজন আর কতটুকু নয় সেটুকু বোঝার মতো বুদ্ধি বিবেচনাও তাদের থাকছেনা। হলি আর্টিজনের দুএকজন
            জঙ্গিদের যে তথ্য পাড়া প্রতিবেশিদের কাছ থেকে পাওয়া যাচ্ছে তাতেই এসব আরো পরিষ্কার উঠে আসছে আমাদের কাছে। একজনের
            মায়ের কথা শুনেছি, হঠাৎ করে তিনি নিজেই মাথায় অদ্ভুত টাইপের হিজাব ব্যবহার করতে শুরু করেন, কিছুদিন পরই দেখা গেল
            তার সন্তানও মসজিদে যাওয়া আসায় একটু বেশিই সময় ব্যয় করছে। খুশি মনেই পাড়া প্রতিবেশির কাছে ছেলের এই পরিবর্তনের
            কথা তিনি জানাতে লাগলেন। লক্ষী ছেলেটি হঠাৎ একদিন গায়েব!
            ধর্মগ্রন্থেই পড়েছি আগে ঘর ঠিক রাখ তারপর পর। পরিবার থেকেই শুরু হয় শেখার যাত্রা। শিক্ষা প্রতিষ্ঠানগুলো
            বাণিজ্যিক প্রতিষ্ঠানে পরিণত হয়েছে, পুরোনো কথা। কিশোর যুবকদের সামনে আদর্শ শিক্ষকের কোনো মডেল নেই, রাষ্ট্রে
            আদর্শ নেতার কোনো মডেল নেই ফলে যারা মডেল হিসেবে সামনে কিংবা পেছনে তোতা পাখির পড়া পড়িয়ে মডেল হওয়ার সাধনায়
            লিপ্ত আছে তাদের পাতা জালে টোপ গিলছে। গনতান্ত্রিক নেতারা বিশেষ করে মুখে যারা গনতন্ত্র গনতন্ত্র বলে মাখন হাসি
            দিচ্ছেন তারা কেন ব্রেন ওয়াশ করতে পারছেন না কিশোর যুবকদের? তারা কেন মডেল হতে পারছেন না একবারও কি একান্তে বসে
            ভাবছেন?
            বিশ্ব রাজনীতির মারপ্যাচ বোঝার মতো পরিপক্কতা যে তাদের হয়ে ওঠেনি এটুকুতো সত্য, কিন্তু দেশের রাজনীতি তারা বুঝতে
            চায়। পারে কি? পারেনা। কারন কোথাও কোনো স্বচ্ছতা নেই। উন্নয়নের আবেগে পরিবারে এখন সবাই ব্র্যান্ড ইউজ করে এমনকি
            চশমাতেও ব্র্যান্ড না হলে চোখের জ্যোতি কমে যায় বলে জেনেছি! হেডফোনেও ব্র্যান্ড খোঁজে কিনা এতোটা জানতে পারিনি।
            মূল কথাই হলো শিক্ষা। শিক্ষার ওপরে আর কোনো কথা নাই। পরিবার থেকেই শিক্ষা শুরু হলেও প্রাতিষ্ঠানিক শিক্ষা
            ব্যবস্থা না বদলাতে পারলে, কোনো অর্জনই সফল হবেনা। স্কুল কলেজগুলোতে এতো বিভাজন থাকলে কেমনে হবে? কোথায় কোন
            প্রতিষ্ঠানে কি পড়াচ্ছে কোন কারিকুলামে চলছে শিক্ষামন্ত্রালয়ের মাননীয় কর্মকর্তাগনও নাকি সঠিক খোঁজ রাখেন না।
            তাহলে রাখবে কে? রাজনীতির খেলা চলতে থাকুক, তার ভেতর থেকেই মাগুর মাছের মতো পিছলে পিছলে বের হয়ে আমাদের রাস্তা
            খুঁজে নিতে হবে। আলো হাতে দাঁড়াতে হবে এখনই।

            <br><br>(৩০ জুলাই ২০১৬ দৈনিক খোলা কাগজ পত্রিকায় প্রকাশিত)

        </p></div>

</div>


</body>
</html>