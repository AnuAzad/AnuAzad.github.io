<!DOCTYPE html>
<html lang="en">
<head>
    <meta charset="UTF-8">
    <title>দৃশ্য ও অদৃশ্যের কারসাজি</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>দৃশ্য ও অদৃশ্যের কারসাজি</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>নিউজ দেখছিলাম। অরল্যান্ডোর নাইট ক্লাবে হামলা ইত্যাদি শেষ করে ঈদ ফ্যাশনে চোখ আটকালো। ভারত থেকে যে পোশাকগুলো
            অভিজাত শপিংমলগুলোতে জায়গা করে নিয়েছে তার দাম শুনে কেন জানি চিন্তাটা চট করে ছিটকে অন্য ট্র্যাকে চলে গেল। মোগল
            আমলের মিউজিয়ামে রেখে দেওয়া পোশাকআশাক নাকি এসব! ষাট হাজার টাকা থেকে দেড়লাখ টাকা একটা ড্রেসের দাম! আর সেসব কি
            পরিমান ভারী হবে সেটা দুর থেকেই বুঝতে পেরেছি। মেয়েরা এসব ড্রেস পড়ে হাঁটবে কেমন করে ভাবছিলাম। নাকি হাঁটার
            প্রয়োজন পড়বেনা ওদের! ভারী ভারী গয়না গাটির কবল মুক্ত হয়ে মেয়েরা এখন এরকম ভারী পোশাকের খপ্পরে পড়তে যাচ্ছে ভেবে
            খানিকটা আকুল হলাম! শাড়ি পড়ে তাও স্বচ্ছন্দে হাঁটা যায় কিন্তু এই ভারী ড্রেসগুলো পড়ে কেমন করে.....।

            রাস্তার পাশে বাড়িটার তিনতলার ফ্লাটের ব্যলকনির গ্রিল ধরে রোজই দুচারবার চোখ মেলে দেই সামনে। মানুষের হাঁটাচলা
            দেখি। দেখি নানা রকম গাড়ি, ভ্যান, রিক্সা, নারী, পুরুষ, বাচ্চা, বুড়ো আর দেখি নানা রকম ব্যবসা, ব্যবসার কৌশল,
            ব্যবসার তড়িকা। হ্যাঁ সব কিছুই ব্যলকনি থেকে দাঁড়িয়ে দাঁড়িয়েই দেখি, মানে দেখা যায়। কোথাও কষ্ট করে গিয়ে দেখতে
            যেতে হয়না। যেমন কষ্ট করে দেখতে যেতে হয়নি শপিং মলগুলোতে।
            সামনের সারি সারি দোকানগুলোয় কি কি নতুন বেডশীট এসেছে সেটাও দেখি, কোন দর্জি কি রঙের বালিশের কভার সেলাই করছে সব
            দেখতে পাই। সামনের বড় মাঠটায় বাচ্চারা সকাল থেকে সন্ধ্যা পর্যন্ত খেলাধুলা করে তাও দেখি। সব দেখতে দেখতে চোখটা
            এসে একটা জায়গায় আটকে যায়। একটা ডালিতে পাঁচ ছয় ডজন কলা নিয়ে বসে থাকা মানুষটির দিকে। আহ্ কি যে করুন একখানি
            মুখ। খরা রোদের ভেতর লোকটি আছে না চলে গেছে কৌতুহল নিয়ে উকি দিয়ে দেখি ডালি ঠিক জায়গাটিতেই আছে, শুধু লোকটি একটু
            পেছনে সরে সারি সারি দোকানগুলোর সামান্য হেলে পড়া ছায়াটার আশ্রয়ে উৎসুক চোখে বসে আছে। ডালির কাছে কেনার জন্য কেউ
            এসে দাঁড়ালেই দৌড়ে উঠে আসছে। সন্ধ্যাবেলা বড় বড় সব গাড়ি লাইন করে মার্কেটের সামনে এসে দাঁড়ালে বেচারার কলার ডালি
            আড়াল হয়ে যায়। কি যে অবস্থা তার তখন। বসা থেকে উঠে দাঁড়িয়ে ঠায় দাঁড়িয়ে থাকে সে, ব্যলকনি থেকে দেখি। আর একটু
            সন্ধ্যা নামতে দেখি দুটো গাড়ির চিপায় পরে যায় মানুষটা। যে কটি গাড়িকে দাঁড়াতে দেখি দশলাখ টাকার নিচে সম্ভবত
            একটাও হবেনা। তো চিপার মাঝখান দিয়েই তার ডালিটাকে সে সামনে আনার চেষ্টা করে। হিসেব করি, কয়টাকার কলা আছে সব
            মিলিয়ে? খুব বেশি হলেও আড়াইশ টাকার বেশি না। তাহলে মাসে তার ইনকাম কত হয়! হিসেব করার আগেই মাথায় ভর করে কিভাবে
            এতো বৈষম্য তৈরি হলো এই সমাজে? যারা দেড়লাখ টাকা দিয়ে ভারতী পোশাক কিনবে তাদের টাকার রং সাদা না কালো? এই যে সব
            ধবধবে সাদা সাদা দামী গাড়ি এগুলো কি সব সাদা টাকায় কেনা( কিছু বাদে)? যদি তাই হয় প্রতিদিন কেন তাহলে
            দূর্নীতিগ্রস্থ মানুষের ছবি দেখতে হয় প্রত্রিকায়? দূর্নীতির নানা রকম ফন্দি ফিকিরে এদের পরিবারগুলো কি বুঁদ হয়ে
            আছে যে এদের কিছুই আসে যায় না?
            কলা বেচা মানুষটার ডালির দিকে তাকিয়ে থাকতে থাকতে মনে হয়, লোকটা কি এদের দেখে কিছুই শিখছেনা! বয়স কত হবে? খুব
            বেশি হলে তিরিশ। তাহলেতো একেবারে কম নয়। আর কবে শিখবে! নাহ এর আর শেখা হবেনা। যারা শেখে তারা আঠারো উনিশেই শিখে
            যায়। আর কোনো প্রতিষ্ঠানে ঢুকে যারা শিখে তাদেরও বয়সের একটা সংখ্যা আছে। সেটা মনে হয় পঁচিশ ছাব্বিশ থেকেই শুরু
            হয়ে যায়! চল্লিশ পয়তাল্লিশে কিংবা অতটা সুবিধে করতে না পারলে পঞ্চাশে তো একেবারে জবরদস্ত দূর্নীতিবাজ হিরো বনে
            যায়। একেকজনের কাহিনী পড়ে এমনটাই মনে হয়েছে। তারা রীতিমত হরর ফিল্মের রোমাঞ্চকর চরিত্র কিংবা মাফিয়া ডনের চেয়েও
            ভয়ংকর আরো কিছু! ব্যাংকে ব্যাংকে তাদের টাকায় টাকা। ভারতীয় কি পাকিস্তানী এমন মোগলাই টাইপের ড্রেসগুলো এদের
            সন্তানদের জন্যই আমদানী হয়ে থাকে বলে আমার ধারনা। ধারনাটা কি ভুলও হতে পারে? কি জানি।
            কলায়ালা লোকটার পাশেই আরেকজন আছে, ভ্যানে করে নানারকম ফলটল সাজিয়ে একটা টুল নিয়ে বসে থাকে। ওর বয়স পঁচিশ টঁচিশই
            হবে। ও শিখতে পারে। কারণ ও যেভাবে বসে আছে রাস্তার জায়গা জুড়ে সেটা ইললিগ্যাল। রমজান মাস বলে মাঝে মাঝে পুলিশের
            গাড়ি এসে ওদের উচ্ছেদের চেষ্টা করলেও কোনো লাভ হচ্ছেনা। পুলিশের গাড়ি গেলেই ওরা আবার ঠিক আগের মতোই! এরকম আরও
            বেশ কয়েকটা ভ্যান রাস্তার জায়গা জুড়ে পারমানেন্ট দোকানদারী করছে। ফলে এরকম একটা সাদামাটা মানে তেমন অভিজাত নয়
            জায়গাতেই জ্যাম জট লেগে যাচ্ছে। শুনেছি যাদের দোকানের সামনে তারা বসে তাদেরকে একটা মাসোহারা দিয়ে থাকে ওরা।
            পুলিশকেও নাকি দেয়!
            তাই ভাবি, কলায়ালা আর শিখতে পারবে না, কিন্তু ভ্যানয়ালা ঠিক শিখে যাবে। আর শিখতে শিখতেই হয়তো সেও কোনো একদিন
            ওরকম একটা সাদা গাড়ি নিয়ে এসে বেডশীট দেখার বা কেনার জন্য গাড়ি পার্কিং এ অসুবিধে হওয়ায় বিরক্ত হবে। দরজা ঠেলে
            মাটিতে পা রাখার সাথে সাথে খিস্তি খেউরও করতে পারে ওরকম আরেকজন ভ্যানয়ালাকে দেখে। আচ্ছা এই রমজানেই যদি সে আসে,
            মনে মনে খিস্তি করার সময় একবারও কি তার মনে হতে পারে যে সে এই লোকটাকে পারমানেন্টলি কিছু সাহায্য করতে পারে যাতে
            রাস্তার জায়গা জুড়ে বসে তাকে ব্যবসা করতে না হয়। গাড়ি টাড়ি যখন সে কিনেছে তখন জাকাতও সে নিশ্চয়ই দেয়, না দিলে
            অবশ্য বলার কিছু নেই, কিন্তু যদি দেয় তাহলে সে তার জাকাতের টাকাটা শাড়ি লুঙ্গি না বিলিয়ে এরকম একজন মানুষকে দিয়ে
            দিতে পারে। কম করে হলেও তার জাকাতের পরিমান দশ হাজারের নিচে নয়, কলায়ালার জন্য ঐ দশ হাজার টাকাই কিন্তু অনেক
            ভাবনার দ্বার খুলে দিতে পারে।
            সমাজে এত অনাচার কেন হচ্ছে বুঝতে পিএইচডি লাগেনা, নানা রকম বৈষম্যই এসব অনর্থের মূল। এই বৈষম্যটা না কমালে মা
            তার সন্তানের নানাবিধ মঙ্গলে দুচিন্তায় সন্তানেরই গলায় ফাঁস লাগিয়ে মেরে ফেলতে পারে, মেয়েও বাপ মাকে বিষ মিশিয়ে
            খতম করে ফেলতে পারে, খুনীরা দা কিরিচ নিয়ে ঠান্ডা মাথায় খুন করে মোটর সাইকেলে চেপে হাসি মুখে নির্বিঘেœ রাস্তা
            পার হয়ে চলে যেতে পারে। যে শপিংমল থেকে আভিজাত্যের তকমা লাগানো এই পোশাকগুলো বিক্রি হয় তারই নিচে বা আশে পাশে
            কিছু মানুষ সারা জীবনেও বোধহয় তার ডালির পন্য বিক্রি করে অর্জন করতে পারেনা। এই বৈষম্য সমাজে এই বৈষম্য রাস্ট্রে
            এই বৈষম্য সারা বিশ্বে আর তাইতো চুপচাপ টিভির পর্দায় আমাদের নীরবে শুধু দেখে যেতে হয় এইসব নানাবিধ দৃশ্য ও
            অদৃশ্যের কারসাজি।

            <br><br>(খোলা কাগজ পত্রিকার জন্যে ফিচার)
        </p></div>

</div>


</body>
</html>