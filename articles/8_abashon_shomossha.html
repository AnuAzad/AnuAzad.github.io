<!DOCTYPE html>
<html lang="en">
<head>
    <meta charset="UTF-8">
    <title>নগর ঢাকার আবাসন সমস্যা</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>নগর ঢাকার আবাসন সমস্যা</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>ফেসবুকে এক বন্ধুর করুন আকুতিটা ছিল এরকম--হৃদয়বান কেউ কি আছেন গো, একটু পাশে দাড়াবার, প্লিজ...। বেচারা
            ব্যাচেলর। তাকে আমি ব্যাক্তিগত ভাবেও চিনি। বয়স খুব বেশি না, পয়ত্রিশ টয়ত্রিশ হবে মনে হয়। ঢাকা শহরে চাকরি করেন।
            এই বয়সে অনেকেই এখন ব্যাচেলর থাকছেন। কেন থাকছেন সেটা আলাদা প্রসঙ্গ। তার আকুতির কারণ বাসা ভাড়া পাওয়া নিয়ে
            বিরম্বনা। ব্যাচেলর ভাড়া কোনো বাড়িঅলা দিতে চায়না। কেন দিতে চায়না সেও আলাদা প্রসঙ্গ। তবে এটা একটা পুরোনো
            সমস্যা ঢাকা শহরে। আবার কোথাও পেয়ে গেলেও ভাড়াটা সামর্থের বাইরে চলে যায়। কারণ জীবন যাপনে শুধু তো বাসা ভাড়া নয়,
            আরো অনেক কিছুর প্রয়োজন হয়, সব কিছুরই মুল্য চড়া। সব হিসেব নিকেষ করেই বাজেট তৈরি করতে হয় চাকরিজীবি মানুষকে।
            ব্যবসায়ীদের মতো তো লাগামছাড়া উপার্জন নয়। তারা সিন্ডিকেট করে পণ্য নিয়ে লুকোচুরি খেলে দাম ওঠা নামা করিয়ে
            মুনাফা লাভ করে। কিন্তু চাকরিজীবিদের প্রতিটা টাকার হিসেব করে চলতে হয়।
            এখন মেস করে থাকাও সেই বন্ধুর জন্যে সম্ভব নয়। এদিকে সব মিলিয়ে বাসা শেয়ার করার জন্য মনের মতো মানুষ পাওয়াও সহজ
            ব্যাপার না। ছাত্র অবস্থায় মেসে থাকা চলে কিন্তু চাকরি অবস্থায় মেস করে থাকা, নাহ্, এটা আর সম্ভব না। একেক বয়সের
            জীবন যাপন একেক রকম। এই বয়সে সবাই একটা প্রাইভেসি চায়, একান্তই নিজের মতো করে থাকতে চায়। আর দুতিনজনের সাথে
            শেয়ার করা বা কমপ্রোমাইজ করে জীবন যাপন করা এই বয়সে আর পোষায় না। একটা সময় ছিল ছেলেকে চাকরিস্থলে পাঠানোর আগে
            অবিভাবকরা বিয়ে দিয়ে তবে পাঠাতেন কিন্তু এখন সময় পাল্টেছে। এখন আগের মতো পরিবার চাপ দিলে বা যে কোনো পরিস্থিতি
            ট্যাকল করার জন্যই সন্তান বিয়ে বসতে রাজী হয়ে যায় তেমনটা ভাবার কোনো কারণ নেই। ছেলেমেয়েরা এখন অনেক ভাবনা চিন্তা
            করে এগোয়। তাই-ই হওয়া উচিৎ। তার জীবন সাথী কেমন হবে সেটা অনেকটাই এখন তার নিজের ব্যাপার। কিন্তু এই একটা সমস্যায়
            মানে বাসা ভাড়া পাওয়া সমস্যায় অনেকেই কাবু হয়ে বিয়ের জন্য চাপ অনুভব করছে। বাধ্য হয়ে বিয়ে করছে! তা নাহলে ঢাকা
            শহর থেকে তাকে বিতারিত হতে হবে!
            পশ্চিমা দেশ হলে তো কোনো অসুবিধে ছিলনা কিন্তু এটা আমাদের বাংলাদেশ। আমাদের সামাজিক অবকাঠামো ভিন্ন। এখানে একা
            মানুষকে কেউ বাসা ভাড়া দিতে চায়না, সে পুরুষ হোক আর নারী। বন্ধুটি বেশ কয়েকটি জায়গায় ঢু মেরেও নিজের মতো করে
            থাকার জন্য একটা ব্যবস্থা করতে পারেননি অগত্যা ফেসবুকে আকুল আহ্বান। সমাজে ফেসবুকের আজকাল বহুবিধ ব্যবহার।
            যেগুলো পজিটিভ সেগুলো আমরা অ্যাপ্রীসিয়েট করি। নেগেটিভগুলো ডিলিট করাই উত্তম।
            তো তার আকুতি মাখা আহ্বানই আমাকে এই লেখা লিখার জন্য উদ্বুদ্ধ করে ।
            মেয়র সাহেবগন কি একটু সময় নিয়ে তাদের জন্য কিছু ভাববেন?
            ঢাকা শহরের নানান সমসা নিয়ে মেয়র সাহেবদের এমনিতেই ঘুম হারাম তারপরেও এই সমস্যাকে ছোট করে দেখার কোনো উপায় নেই।
            কারণ এরকম সংখ্যা কিন্তু বাড়ছেই। অনেকেই আছেন যারা বিবাহিত কিন্তু ঢাকা শহরের খরচ ইত্যাদি নিয়ে হিমশিম খাওয়ার
            কারণে পরিবার রাখতে চান নিজ নিজ শহরে কিংবা গ্রামে। প্রতি সপ্তাহে কি মাসে তারা একবার ঘুরে আসেন বাড়িতে এরকম
            মানুষের সংখ্যা ক্রমাগত বাড়ছে। এর পজিটিভ দিক হলো কিছুটাতো মানুষের চাপ কমছে ঢাকা শহরে! যদিও দিন দিন জনসংখ্যা
            ক্রমাগতই বেড়ে চলেছে ঢাকা শহরে নানা কারণে। বিশেষ করে ছেলেমেয়েদের লেখা পড়ার কারণে। জেলা শহরগুলো থেকে অনেকেই
            ছেলেমেয়েদের লেখা পড়ার সুবিধের জন্য ঢাকা শহরে চলে আসেন কিন্তু স্বল্প টাকায় বাসা বাড়া পাওয়া নিয়ে সমস্যায় পড়ে
            যান। দিন দিন বাসা ভাড়া বেড়েই যাচ্ছে কোনো নীতিমালা ছাড়াই। বাড়ীঅলা নিজেই ঠিক করে নেন কততে ভাড়া দিবেন আর
            প্রতিবছর কতটা ভাড়া বাড়াবেন। এক্ষেত্রে সরকারী কোনো নির্দেশনা নেই। এটাও থাকা খুবই জরুরী।
            নগর ঢাকাকে সাজানোর কিংবা পরিবর্তন করার নানান রকম পরিকল্পনা চলছে পত্রিকাতেই পড়ি। এছাড়া উপায়ও নেই কারণ ঢাকা
            শহর বসবাস করার অনুপযুক্ত হয়ে গেছে এমনটাই উঠে আসছে। এই নগরীর যে ডিজাইন, যে যে সুবিধা পাওয়ার কথা বা হওয়ার কথা
            তার আশিভাগই নেই তা আমরা জানি। শুধু তাই নয় আগে যেটুকু সুবিধা ছিল এখন সেসবও হারিয়ে যাচ্ছে। তাই ঢাকার আবাসিক
            চরিত্র ফিরিয়ে আনতে নতুন করে ভাবতে শুরু করেছে ঢাকা সিটি কর্পোরেশন। তবে সেটা কয় যুগ লাগবে কে জানে। কারণ প্রথম
            সমস্যাই হলো সব আবাসিক এলাকাগুলো বাণিজ্যিক এলাকায় পরিণত হয়ে গেছে। দেখেশুনে মনে হয় নিয়ন্ত্রনকারী কোনো সংস্থা
            আছে কি নাই। নিশ্চয়ই আছে কিন্তু কাজে লাগছে না। যে যার মতো প্ল্যান পাশ করিয়ে নিচ্ছে। কিংবা প্ল্যান পাশ করাচ্ছে
            একরকম আর নির্মাণ হচ্ছে আর এক রকম। দেখার কেউ নেই! রাজউকই ছেলের বাপ রাজউকই মেয়ের বাপ, তারাই প্ল্যান পাশ
            করাচ্ছে তারাই দেখাশোনার ভার নিয়ে বসে আছে! তো হবে?
            গুলশান বনানীর মতো আবাসিক জায়গাগুলোর পুরোটাই এখন দখল করে নিচ্ছে বানিজ্যিক প্রতিষ্ঠান। ফলে গাড়ির লাইন লেগে
            থাকছে বলাই বাহুল্য জ্যামে আটকে থাকছে মানুষ। শুধু গুলশান বনানী নয় পুরো ঢাকার আবাসিক এলাকাগুলো এখন বাণিজ্যিক
            এলাকাও বটে। হোটেল রেস্তোরা থেকে শুরু করে চা পানের দোকান আর দোকান। দেখে মনে হয় ঢাকা শহরের মানুষ এখন খাওয়া আর
            কেনাকাটার মধ্যেই থাকে!
            মোগল আমল থেকেই বাংলার রাজধানী হিসেবে পরিচিত এই ঢাকা। পুরোনো ঢাকায় এখনও তার কিছু ঐতিহ্য থেকে থাকলেও ভিড়ের
            ভেতর হারিয়ে যাচ্ছে সব। এখন সেখানে অপরিকল্পিতভাবে গড়ে উঠেছে প্লাস্টিক আর কেমিকালের কারখানা, রংয়ের কারখানা সহ
            নানান স্থাপনা। ঘিঞ্জি হয়ে গেছে পুরোটা জায়গা। সরু সরু গলিতে শুধু ব্যবসায়িক প্রতিষ্ঠান। আবাসিক কোনো চেহারাই
            খুজে পাওয়া দুষ্কর সেখানে।
            অথচ ঢাকা মহানগর ইমারত নির্মান বিধিমালায় বলা হয়েছে নগর উন্নয়ন কমিটির অনুমতি ব্যাতিত কেউ অপসারন, সংযোজন কিছুই
            করতে পারবেনা। ব্যাক্তিমালিকানার ক্ষেত্রেও একই নিয়ম। কিন্তু বাস্তব হলো উল্টো। সবাই যে যার মতো বাড়িতে কারখানা
            কিংবা দোকান ইত্যাদি করে ব্যবসা করছে। ভুক্তভোগী কিন্তু তারাই কিন্তু বিষয়টা উপলব্দি করতে পারছেনা। নতুন ঢাকার
            মানুষ ভয়ে পুরোনো ঢাকার ভেতর ঢুকতে চায়না এখন, থাকাতো দুরের কথা। একটু কম ভাড়ায় যে মানুষ ওদিকটায় থাকবে সেও
            একেবারে অসম্ভব। কিছু আবাসিক এলাকা থাকা অত্যন্ত জরুরী পুরোনো ঢাকায়। তা না হলে ভবিষ্যত প্রজন্ম আরো গভীর
            সমস্যায় পরে যাবে। সেখানে কেমিক্যাল ফ্যাক্টরী ইত্যাদি তুলে দিয়ে ভালো কিছু স্কুল, কলেজ, ইউনিভার্সিটি স্থাপন
            করা অত্যন্ত জরুরী।
            বাসের অযোগ্য ঢাকা শহর এখন তাই ঢাকা সিটি কর্পোরেশনের দিকে তাকিয়ে আছে, তাকিয়ে আছে রাজউকের দিকে, তাকিয়ে আছে
            গণপূর্ত মন্ত্রনালয়ের দিকে। প্রথমেই পরিকল্পিতভাবে আবাসন তৈরি না হলে, সব শ্রেণীর মানুষের থাকার সুযোগ সুবিধা
            বাড়ানো না হলে এলো মেলো ঢাকা নগরীতে মানুষের ভোগান্তি হবে সীমাহীন। ঢাকা শহর একদিন পরিত্যাক্ত শহরে পরিণত হবে।
            সরকার সরকারী কর্মকর্তা কর্মচারীদের জন্য বেশ কিছু ভবন নির্মাণ করেছেন কিস্তিতে শোধ করার চুক্তিতে। এটা ভালো
            উদ্যোগ। সাধারণ মানুষ যারা নানা জায়গায় চাকরি করছে তাদের জন্যও এই সুবিধে থাকলে ভালো হয়। হ্যা ব্যাংকগুলো লোন
            দিচ্ছে বটে কিন্তু সেটার সুদের হার এতো বেশি যে সবাই অ্যাফোর্ড করতে পারছেনা। কম সুদে সাধারন মানুষের জন্য ফ্লাট
            কেনার ব্যবস্থা থাকলে ভালো হয়। আর এসব ভবন নির্মান করার সময় এমন করে পরিকল্পনা করতে হবে যে এরিয়ার ভেতরেই অন্তত
            একটা ভালো স্কুল রাখার পরিকল্পনা থাকে। অন্তত স্কুলে থাকার সময়টাতে মানে যতদিন স্কুল পর্যায়ে বাচ্চারা থাকবে
            ততদিন এরিয়ার ভেতরেই যেন ব্যবস্থাটা থাকে তাহলে মা বাবারা নিশ্চিন্তে নিজের কর্মক্ষেত্রে কাজ করতে পারে।
            পত্রিকায় পড়ি নগর উন্নয়নের জন্য এটা ওটা সেটা পরিকল্পনা করছেন ঢাকা সিটি কর্পোরেশন, সবার আগে মনে হয় আবাসিক যে
            সমস্যায় জনগন ভুগছে তার সমাধান জরুরী।
            ফেসবুক বন্ধুটির মতো আরো অনেকের নানান রকম আকুতি আছে থাকার সমস্যা নিয়ে সে সব নিয়ে ভাবতে হবে। শুধু সরকারের ওপর
            নির্ভর না করে বেসরকারী যারা গৃহ নির্মানের ব্যবসা করেন তারাও একটু ভাবুন কম টাকায় ছোট ছোট ফ্লাট তৈরি করা যায়
            কিনা। রিহ্যাব ইত্যদি কোম্পানীগুলো ফ্লাটের যে সেল মেলা করেন তাতে দেখা যায় সব ফ্যামিলি ফ্লাট। সিঙ্গেল মানুষের
            জন্যও সিঙ্গেল ফ্লাট নিমার্ন করুন না আপনারা যেন সাধারণ কর্মজীবি মানুষেরাও তাদের সাধ্যমতো একটা ব্যবস্থা করতে
            পারে। অন্তত বাসা ভাড়ার চাওয়ার জন্য গোমড়ামুখো বাড়িঅলার মুখোমুখি না হতে হয়। বিদেশে এরকম এক রুমের, কিচেন ও এক
            বাথরুম সহ ছোট ছোট ফ্লাট আছে ভাড়া পাওয়া যায় শুনেছি, আমাদের এখানেও এরকম ব্যবস্থা অনেক অনেক বেশি হওয়া উচিৎ।
            অন্তত এই সিঙ্গেল মানুষগুলো নিশ্চিন্তে অফিসে গিয়ে কাজ কর্ম সেরে নিজের একান্ত জায়গাটায় ফিরে এসে সুনিদ্রায়
            নিমগ্ন হতে পারে। তা না হলে কর্মদিবসের বেশিরভাগ সময়টাতেই তাকে বাসা খোজার দুশ্চিন্তায় চোখ মুখ কুচকে টেবিলে
            ফাইল আটকে বসে থাকতে হবে। সত্যিই ওদের জন্য ভাবা দরকার। ওদের পাশে দাড়ানো দরকার।
            <br><br>(৩ জুলাই ২০১৬ দৈনিক খোলা কাগজে প্রকাশিত)
        </p></div>

</div>


</body>
</html>