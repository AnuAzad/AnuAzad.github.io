<!DOCTYPE html>
<html lang="en">
<head>
    <meta charset="UTF-8">
    <title>েসবুক বিবর্তন</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>ফেসবুক বিবর্তন</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>বন্ধু বান্ধবদের উৎসাহেই ফেসবুকের জগতে প্রবেশ করতে হয়েছিল। বেশ কিছুদিন নিয়মিত একঘন্টার মতো সময় ব্যায় করে বোঝার
            চেষ্টা করেছি এর গুরুত্ব। হ্যা, গুরুত্ব আছে বৈকি। বেশ কিছু ইনফরমেশন মিলে বটে তবে জীবন থেকে প্রতিদিন কমপক্ষে একটি
            করে ঘন্টা এভাবে কিছু মানুষের একান্ত ব্যাক্তিগত ছবি দেখতে দেখতে ব্যায় হবে মেনে নিতে পারিনা। (কি করবো বলুন, মনের
            পরিসর বাড়াতে পারছি না যে)!
            যাই হোক ফেসবুকে নানাবিধ সাবজেক্ট পোষ্ট করার যে অনেক শক্তি সেটা অনুধাবন করতে বেশি সময় লাগেনি আর। ফোর জি’র ও
            প্রয়োজন হয় নাই। স্লো পয়জনিংয়ের মতো কাজ করে যাচ্ছে। ফেসবুকের যাতনায় খুব সহজেই যে একটা সমাজের মনস্তাত্বিক বিবর্তন
            ঘটে যাচ্ছে সেটা বুঝতেও বেশি মেধা খরচ করতে হয়না। সবাই যার যার বিষয়বস্তু নিয়ে ফটোগ্রাফিতে হাত পাকানোর কিংবা নিজেকে
            দেখানোর এমন হুড়োহুড়ি, মনোজগতের যে বিরাট একটা পরিবর্তন নিয়ে আসছে সেটা স্পষ্ট বোঝা যাচ্ছে।
            রাজন হত্যার নির্মম দৃশ্যাবলি দিয়েই শুরু করি। (আগেরগুলো নিশ্চয়ই এতোদিনে সবাই ভুলে যেতে বসেছে তাই রাজন দিয়েই
            শুরু!) যারা এই কাজটার সাথে সম্পৃক্ত ছিল ( নাম উচ্চারণ করতেও ঘৃণা বোধ করি) তারা কিন্তু খুব আনন্দের সাথেই কাজটি
            সম্পন্ন করেছে! যেন বেশ একটা মজার খেলা দেখানো যাচ্ছে! সিংহের সাথে মানুষের খেলা! দেখরে দেখ তামাশা দেখ !
            ওরা কেন মনে করলো যে এটি একটি নতুন খেলা? এতে কোনো অপরাধ নেই? এই খেলাটি আপলোড করলে দুনিয়ার মানুষ বেশ একটা মজার ছবি
            দেখতে পাবে! যেমন অনেকেই মজা পায় কোনো অনুষ্ঠানে খাওয়াভর্তি টেবিলে বসে ক্যামেরার দিকে পোজ দিয়ে ছবি তুলে ফেসবুকে
            পোষ্ট করা!
            সায়েন্স ফিকশানে ভবিষ্যতে যে বিবর্তনের আভাষ দেয়া হয় এগুলো কি তারই সুত্রপাত?
            মানুষ নামের একটা জীব আর অস্ত্র!! যার শক্তি আছে তারই জিত! আমার ইন্টারনেট কানেকশন আছে, আমার মোবাইলে ক্যামেরা আছে,
            আমার স্বাধীনতা আছে যা খুশি যেমন খুশি আমি তোমাদের দেখাতে পারি!
            দেখে তোমাদের কি রিঅ্যাকশন হচ্ছে সেটা বোঝার দায়িত্ব আমার না। আমি তোমাদের দেখাতে পেরেছি এটাই আমার ক্রেডিট!

            ফেসবুকে প্রবেশ করার কিছুদিন পরই ছোট বেলার এক বন্ধুকে খুঁজে পেয়েছিলাম। ভেবেছিলাম যাক যোগাযোগটা এবার নতুন করে শুরু
            হবে। একদিন দেখি বন্ধু তার রাজকীয় ড্রইংরুমে তার আদরের কুকুরটিকে নিয়ে একটা পোজ দিয়ে ছবি পোষ্ট করেছে। অনেকক্ষণ
            ভাবলাম ছবিটা নিয়ে। এই বয়সে এরকম একটা ছবি, বন্ধু কি কুকুর প্রেমি? আগে তো কখনো শুনিনি। হ্যা এরকম ছবি সে তুলতেই
            পারে হাজারটা। কিন্তু ছবিটা যখন সে আপলোড করবে তখন কি সে খানিকটা ভাববে না যে এটা এখন শত শত মানুষ দেখবে এবং বিষয়টা
            একেকজনে একেক রকম করে ভাববে? একটা বিষয় যখন আমরা শেয়ার করতে যাব তখন এগুলো ভাবার প্রয়োজন আছে বলেই আমার ধারনা। সব
            বিষয় নিশ্চয়ই সবার সাথে শেয়ার করিনা আমরা। করি কি?
            সেই থেকে সরাসরি সেই বন্ধুর সাথে যোগাযোগ বন্ধ আমার। কেন জানি ইচ্ছেটা বেলুনের মতো চুপসে গেল। ক্ষুদ্র মন আমার।
            ছবি পোষ্ট করা নিয়ে আরও বেশ কিছু বন্ধুর সাথে সম্পর্ক নষ্ট হয়ে গেল ভাবা যায়! বেশ তো বন্ধুত্ব ছিল এতোদিন!
            এয়ারপোর্টে ট্রলি নিয়ে দাঁড়িয়ে আছি এরকম একটি ছবি এক বন্ধু পোষ্ট করে দিল আমার নিষেধ থাকা সত্ত্বেও! এটা যে একান্তই
            আমার একটা ব্যাক্তিগত বিষয় সেই বোধটা কোথায় জানি ডুবে গিয়ে ছবিটা পোষ্ট করাই মুখ্য হয়ে গেল! তো ছবি পোষ্ট করার
            সুত্রপাতেই বন্ধুত্ব খতম! সেই ছবি দেখেই আর দশজন হায় হায় করে উঠলো, আরে তুমি কোথায় গেছিলা, কার সাথে গেছিলা, ও কেন
            তোমার ছবি পোষ্ট করলো ইত্যাদি ইত্যাদি।
            এটাও একটা বেশ খেলা কিন্তু । তার ইচ্ছে হয়েছে সে পোষ্ট করেছে।
            কেউ কেউ প্রতিদিনই তার নতুন নতুন পোজের ছবি দিয়েই যাচ্ছে। সে নানারকমের ছবি, কোনটা ছেড়ে কোনটার কথা বলা যায় বুঝতে
            পারছি না।
            এক বন্ধুর নিমন্ত্রনে টেবিল ভর্তি খাবার দাবার সামনে রেখে পোজ দিতে হলো সবাইকে। পোজ না দিলে চলবেই না। খাবার ভর্তি
            টেবিল সহ। টেবিলে পোলাও মাংস, মিষ্টি মিষ্টান্ন আর কত কি দিয়ে ভরা। খাও না খাও ছবিতে থাকলেই হবে। সাথে সাথেই ফেসবুকে
            চলে গেল সেটা। কোনো মানে হয় কি? বুঝতে পারিনা এটা কোন ধরনের রুচি। এক সপ্তাহ পর আর এক বন্ধুর নিমন্ত্রন, অপারগতা
            প্রকাশ করলে খেউ খেউ করে উঠলো, হ্যাঁ ওর বাড়িতে তো খুব যাও, যত ঢং কর আমার বেলায়!
            প্রাইভেসির আর থাকলো কি বলুন? আমি কোথায় খাব আর কোথায় খাব না সেটা একান্তই আমার ব্যাক্তিগত, কিন্তু ব্যাক্তিগত আর
            থাকলো কই।
            নাহ্ কোনো প্রাইভেসিই আর কেউ রাখছেনা। শুধু এক্সপোজড হওয়ার তাড়না! এই তাড়না কোথায় নিয়ে যাচ্ছে সমাজকে? কিভাবে যেন
            শুধু গ্রাস করে নিচ্ছে সব বোধ বুদ্ধি।
            প্রেমের সম্পর্কগুলোই নাকি অর্ধেক ভেঙ্গে যাচ্ছে ছবি পোষ্টের কারণে। বাকিগুলোরও যে বেহাল অবস্থা সে তো নিজেই প্রমাণ।
            সেলিব্রেটিদের দেখা পেলেই অনেককেই দেখি কাকুতি মিনতি করে ধরে দাড় করিয়ে দিয়েই সেলফি তুলে পোষ্ট করে দিল। সেও কি
            বিখ্যাত হয়ে গেল, জানি না। গলা ধরে তুলতে পারলে তো কথাই নেই। প্রোফাইল পিকচার হিসেবে ওটাই রেখে দিচ্ছে। ছবিটা সে কেন
            পোষ্ট করলো দেখে তো বোঝা যায় নাকি!
            দু’একজন উক্তি দিয়ে আমাকে বোঝানোর চেষ্টা করেছে, ’যুক্ত করো হে সবার সঙ্গে, মুক্ত করো হে বন্ধ’ ---
            ক্ষুদ্র মানসিকতা নিয়ে বসে থাকার কোনো মানেই নেই বন্ধু! লাইনে আসো। লাইনে আর আসতে পারিনা। শুধুই লাইনচুত্য হয়ে যাই।
            রাজনের হত্যাকারীরাও ছবিগুলো সবার সঙ্গে যুক্ত করতে চেয়েছিল। তাদের যে রুচি, যে সংস্কৃতি সেভাবেই তারা যুক্ত হতে
            চেয়েছিল পুরো পৃথিবীর সাথে।
            ফ্রি সংবাদ দেওয়ার সুযোগ যদি থাকে সেটা গ্রহণ করাই নাকি আধুনিকতা। পয়সা খরচ করে তো সংবাদপত্রে দিতে হচ্ছেনা।
            প্রযুক্তি এই যে সুযোগ তৈরি করে দিয়েছে তার সদ্বব্যবহার করা অবশ্যই উচিৎ । একেকজনের হাজারেরও ওপরে ফেসবুক বন্ধু আছে,
            বিনে পয়সায় কত শত মুল্যবান সব তথ্য প্রচার হয়ে গেল, এটা কম পাওয়া! কার সাথে ঘুরছি, কি কি খাচ্ছি, কি রংয়ের পোশাক
            পড়েছি, কখন.....।
            হিজাব পরেও নানা রকম ছবি পোষ্ট করতে দেখা যাচ্ছে। রাতে রেস্টুরেন্টে বসে সেহরী খাওয়ার ছবি পোষ্ট করছে কেউ কেউ, এইসব
            মানসিকতার মাথামুন্ডু কিছুই উদ্ধার করতে পারছিনা।
            শুনেছি ছবি আপলোড করায় অনেকেই এডিকটেড হয়ে যাচ্ছে। কি ভয়ঙ্কর কথা।
            তাই শুধু রাজনের হত্যাকারীদের নির্মম দৃশ্যাবলি দেখে আঁতকে উঠিনা আমি। এসব ছবি দেখেও, মন মানসিকতার এই বিবর্তন দেথেও
            আঁতকে উঠছি।

            <br><br>সাপ্তাহিক ’এই সময়’ এ প্রকাশিত।

        </p></div>

</div>


</body>
</html>