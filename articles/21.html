<!DOCTYPE html>
<html lang="en">
<head>
    <meta charset="UTF-8">
    <title>মেয়েটি একটা ধাক্কা দিতে চায়</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>মেয়েটি একটা ধাক্কা দিতে চায়</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            মেয়েটির সাথে কথা বলে চমৎকৃত হলাম। অবাক হয়েছি বলব না কারণ এরকম হওয়াটারই কল্পনা করি আমি। কিন্তু বাস্তবে এরকম
            কোনো নমুনা খুঁজে পাইনা। বেশিরভাগই ট্র্যডিশনাল (দুচারজন বাদে), ঠাটে বাটে মাঠে যতই হাই প্রোফাইল নিয়ে ঘুরুক না
            কেন। ভেতরে ভেতরে সব আলু সেদ্ধ টাইপ! একবার এক হাই প্রোফাইল ম্যাডামের অফিসরূমে একটা কাজে প্রবেশ করার সময় সাথে
            এক পুরুষও থাকায় যিনি তার নিজের কাজের জন্যই প্রবেশ করেছিলেন, ম্যাডামের প্রথম বাক্য ছিল, দুজনে একসাথে এসেছেন?
            প্রশ্নটা শুনে একটু থমকে গেছিলাম বটেই, কারণ প্রশ্নটার ধরনটাই ছিল সেরকম। যাই হোক, এটা আমারই অগ্যতা ছিল এখন
            বুঝি। ভেতরে ভেতরে যে একটা পরিবর্তন শুরু হয়ে গেছে তার খবর কেন পেলাম না! কেন চোখ রাখতে পারলাম না! কিংবা চোখ
            হয়তবা গেছে কিন্তু গুরুত্ব দিতে পারিনি অথবা অবচেতনভাবে উন্নাসিকতাও প্রকাশ করেছি। আমিও তো নারী! হয়তো তাই।
            আর দশটা অভিযোগের সাথে এর বিন্দুমাত্র কোনো মিল নেই। হালকা পাতলা করে কখনো কেউ যদিওবা উপস্থাপন করার চেষ্টা করেও
            থাকে বাকিরা আমলেই নেইনি, না হলে বিষয়টা নিয়ে কিছুটা হলেও ধারনা থাকত বৈকি। পদ্মাসেতু নিয়ে দূর্নীতির জট পাকিয়ে
            বিশ্বব্যাংকের সাথে বাংলাদেশের যে তিক্ততা ছিল বিষয়টা অনেকটা সেরকম কি! হবেও বা। তবে বিশ্বব্যাংকের প্রেসিডেন্ট
            বাংলাদেশে এসে তার একটা সুরাহা করার চেষ্টা হলেও এই মেয়েটির অভিযোগের সমাধান কি হবে ভেবে পাচ্ছেনা তার
            নিকটজনেরা। তাকে মেয়ে বলেই উল্লেখ করতে চাই আমি, নারী বলতে মন চায়না। যেই অর্থে একটি মেয়ে থেকে একজন নারীতে
            পরিণত হয় সে সময়টা বোধ হয় এখনও আসেনি তার।
            মেয়েটির বয়স মাত্র সাতাশ, একটা প্রাইভেট কোম্পানীতে চাকরি করছে বছর তিনেক। সিঙ্গেল। না, এই সিঙ্গেল হয়ে থাকাটা
            মেজর প্রবলেম নয়, প্রবলেম অন্যখানে। ইচ্ছে করলেই সে ডবল হতে পারে, সে রকম অপশনও তার আছে কিন্তু কেন জানি তার সেই
            ইচ্ছেটাই তৈরি হচ্ছেনা। আসলে আশে পাশে যা দেখছে এবং যেভাবে দেখছে তাতে কাউকে সেভাবে ট্রাষ্ট করতে পারছেনা সে।
            তবে হ্যা, যদি কাউকে কখনও মনে ধরে যায় সেক্ষেত্রে বিবেচনা অবশ্যই করবে সে। ততদিন দুষ্ট গরুর চেয়ে শূন্য গোয়ালই
            তার পছন্দ! সন্ধ্যায় অন্তত মশা তাড়ানোর চিন্তায় থাকতে হবেনা!
            তো এই বিষয়টাও প্রবলেম নয়। প্রবলেমটা অন্যখানে। প্রবলেমটা তার মা ও ভাইকে নিয়ে। বুঝুন! হ্যা তার বাবা বেঁচে নেই।
            মেয়েটির বয়স যখন মাত্র সাত- আট একদিন হঠাৎ করেই বাবার মৃত্যু হয়। বাবা ভালো চাকরিই করতেন সে কারণে আর্থিকভাবে
            তেমন একটা সমস্যায় পরতে হয়নি। মায়ের বয়সও তখন তেমন বেশি কিছু ছিল না। ভাই তার চেয়ে বছর চারেকের বড়। এরকম একটা
            সময়ে তাদের মা দুই ছেলে মেয়ে নিয়ে অনেকটা সময়ই পার করে এসেছেন, কিন্তু ঘুনাক্ষরেও বুঝতে পারেননি যে তিনি একটা
            ভুল করে আসছেন! কি সেই ভুল? বোমা ফাটালো মেয়ে। মেয়ের চেয়ে ছেলেকে প্রাধান্য দেন মা! এটিও তেমন নতুন অভিযোগ নয়।
            ছোটবেলা থেকেই এটা অনুভব করে এসেছে মেয়ে। তার বরাবরই মনে হয়েছে যে, তাকে এক সাইডে সরিয়ে রেখে মা তার ছেলেকে নিয়ে
            প্রতিটি ব্যাপারেই একটা আলাদা দল করে রাখতে পছন্দ করেন। পারিবারিক দল! একবার নয় বারবার, অনেকবারই এরকমটা মনে
            হয়েছে। এখানেই নতুনত্ব মোড় নিয়েছে। ছোটবেলা বিষয়টা একরকম ছিল কিন্তু সময়ের সাথে সাথে পরিস্থিতি বদলে গেছে। কিংবা
            এতোদিন পরিস্থিতি তৈরি হয়নি এসব বলার অথবা নিজের শক্ত অবস্থানটার জন্য তাকে অপেক্ষা করতে হয়েছে। এখন সবদিক থেকেই
            মা যে এতোদিন ভাইকে বেশি প্রাধান্য দিয়ে এসেছেন সেটা বলার সময় এসে গেছে বলেই মনে করছে মেয়েটি। তাই সে সিদ্ধান্ত
            নিয়েছে মা আর ভাইয়ের কাছ থেকে দুরে সরে থাকার। এতে অন্তত একটা জিনিষ হবে, তা হলো রিয়ালাইজেশন। মেয়েদেরকে
            শশুরবাড়ি পাঠিয়ে দেয়ার যে চক্রান্ত ছোটবেলা থেকেই শুরু হয়ে যায় তার বিহিত হওয়া প্রয়োজন। জন্মের পর থেকেই মেয়েকে
            শশুড় বাড়ির জন্য তৈরি করা হয় বলে পরিবারে অন্যান্য ব্যাপারে তাকে এড়িয়ে চলা শুরু হয়ে যায়, তাকে এক সাইডে রেখে
            চলার প্রক্রিয়া শুরু হয় সচেতনভাবেই। অনেক সময়ই তার অধিকারগুলোও লঙ্ঘিত হয় যেটা সব মেয়েরাও উপলব্ধি করতে পারেনা।
            উপলব্ধি করার জন্য সেরকম মেধা প্রয়োজন। মেয়েদেরকে আসলে ভাবারই সুযোগ দেয়া হয়না যে সে বিবাহ করা ছাড়াও একা নিজের
            জীবন চালাতে পারে, নিজের মতো করে বাঁচতে পারে, নিজের ভাবনাটাকে প্রতিষ্ঠিত করতে পারে।
            হ্যাঁ, মেয়েটি এখন পড়াশোনা শেষ করে একটা মর্যাদাপূর্ণ প্রতিষ্ঠানে কাজ করছে, নিজের আইডেন্টিটি তৈরি করেছে। এই
            পর্যায়ে এসে ভাই যেভাবে বলবে সেভাবেই চলতে সে বাধ্য নয় এখন। ভাইকে তো সে কখনো বলার সুযোগ পাচ্ছেনা যে, তোমারও
            এটা করা উচিৎ নয়, তাহলে? তাই একা থাকার সিদ্ধান্তটা অনেক ভেবে চিন্তেই নিয়েছে সে, ইমোশনালি নেয়নি। যে কষ্টটাকে
            বুকের ভেতর একাই লালন করে এসেছে এতোদিন সেটার ভার বহন করতে আর ইচ্ছুক নয় সে। যুগ যুগ ধরে সামাজিক স্ট্রাকচারের
            যে ধারাবাহিকতা চলে এসেছে তা থেকে বের হয়ে আসতে না পারলে, প্রতিবাদের শক্ত অবস্থান তৈরি করতে না পারলে মায়েদের
            এরকম পারশিয়্যালিটি চলতেই থাকবে- ছেলের পাল্লায় বাড়তি ওজন চড়িয়ে দেয়া। বাবারাও মেয়েদের ক্ষেত্রে এরকমটা মানে
            পারশিয়্যালিটির ব্যাপারটা দেখান বটে কিন্তু সেটাও একটা সীমানা পর্যন্ত। অনেক ক্ষেত্রেই সেটা আর্ন্তজাতিক
            পর্যায়েরও হয়ে যায়! মানে যথেষ্ঠ গুরুত্বের সাথেই সীমানাটা পর্যবেক্ষন করা হয়, একটা সময় পর্যন্ত মেনে চলা হয়। তবে
            এরকমটা একেবারে একশভাগই ঘটে থাকে তাও নয়, কিছু ক্ষেত্রে ব্যাতিক্রম আছে, যেটা অতি নগন্য। বাহ্যিক দৃষ্টিতে এই
            বিষয়গুলো অনুধাবন করা যায়না বটে কিন্তু ভেতরে ভেতরে এর প্রক্রিয়া চলতে থাকে। তো মেয়েটির মনে হয়েছে জায়গাটাতে
            একটা ধাক্কা দেয়া দরকার। ধাক্কা না দিলে এই অবস্থা থেকে নড়ানো যাবেনা! এই যে সচেতনতার জায়গাটা মেয়েটি আবিষ্কার
            করেছে তাতেই আমি মুগ্ধ। আসলেই এরকম হওয়াটা বন্ধ করতে হবে- পাল্লা ভারি রাখা! এখন বন্ধ করতে হবে বললেই তো হবেনা,
            তার একটা সিস্টেম বা একটা ভাষা অ্যাপ্লাই করতে হবে। আর সেটা হলো ছোট ছোট ধাক্কা সৃষ্ঠি করা! প্রকৃতি যেমন
            ভুমিকম্প সৃষ্টি করে!
            যারা পিতা মাতা হয়েছেন তাদের তাই বলি, ছেলেমেয়ে দুজনকেই সমানভাবে দেখার প্র্যাকটিস করতে শিখুন। না, মুখে বললেই
            হবেনা, কাজেও দেখাতে হবে। তা নাহলে কেন একটি মেয়ের এই বোধটা তৈরি হবে যে সে তার পরিবারেই বৈষম্যের শিকার!
            কোনো সন্তান নিজের থেকে এই বোধের সৃষ্ঠি করতে পারেনা। এত বড় উদ্ভাবক হওয়া কোনো সন্তানের পক্ষে সম্ভব নয়। তার
            পারিপার্শ্বিকতাই এটা তৈরি করতে বাধ্য করে। তাই বিয়ে হয়ে যাওয়াটাই সমাধান মনে করেনা মেয়েটি। পারমানেন্ট সমাধান
            তখনই হবে যখন পরিবারে কি সমাজে বিষয়টা নিয়ে নাড়া দেয়া যাবে, একটা ধাক্কা দেয়া যাবে। একজন কর্মজীবি পুরুষ যদি একা
            থাকার অধিকার রাখতে পারে তাহলে একজন কর্মজীবি নারীরও অধিকার আছে একা থাকার। সে একা থেকে তার জীবনকে দেখতে চায়,
            অনুভব করতে চায়, সমাজে নিজের একক আইডেন্টিটি তৈরি করতে চায়। আপাতত দৃষ্টিতে পুরো ব্যাপারটা মেনে নেয়া যায়না বলে
            আত্মীয়স্বজনরা আহাজারি করলেও মেয়েটির সাথে পরিচিত হয়ে আমি উজ্জিবীত। এরকম সচেতনারই স্বপ্ন দেখি আমি। এই সমাজে
            স্বাবলম্বী নারীদের বেঁচে থাকার ভাবনায় নতুন চ্যালেঞ্জ ছুঁড়ে দেয়া!

            <br><br>(২৮/১০/১৬ যায়যায়দিন পত্রিকায় প্রকাশিত)

        </p></div>

</div>


</body>
</html>