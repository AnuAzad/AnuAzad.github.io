<!DOCTYPE html>
<html lang="en">
<head>
    <meta charset="UTF-8">
    <title>নারীর চিন্তায় সচেতনতা</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>নারীর চিন্তায় সচেতনতা</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>নারীবাদী, নারীচিন্তা, নারীমুক্তি, নারীর মূল্যায়ন ইত্যাদি শব্দগুলোর সাথে নারী আদতে কতটা সচেতন হয়েছে বা হচ্ছে
            সেটা হিসেব করার সময় বা বোঝার প্রয়োজন হয়ে পরেছে। আর কতদিন বিশ্ব অমুক দিবস টমুক দিবসের মতো বিশ্ব নারী দিবস
            পালন করতে হবে পরিষ্কার বোঝা যাচ্ছেনা। কারণ কিছু কিছু ক্ষেত্রে নারীর সার্বিক উন্নতির খবর মিললেও অনেক
            ক্ষেত্রেই পিছনে পড়ে থাকার চিত্রও দেখতে পাই এখনও। মনে হয় নারী এক পা এগিয়ে দুপা পিছিয়ে আসছে। তাই এই শব্দগুলোর
            বিলুপ্তি ঘটাই মঙ্গল! বিশ্ব এইডস দিবস পালন করার মতো নারী দিবস পালন করার কোনো প্রয়োজন থাকা উচিৎ না বলেই মনে
            করি। পিতৃতন্ত্র, ধর্ম, মাতৃত্ব, কাজ করার ক্ষমতা এসব ফালতু কথার অন্তরালে নারীকে দমিয়ে রাখার পায়তারা চলতে
            থাকলেও নারী এসব থোড়াই কেয়ার করে ভাব নিয়ে ধীরে ধীরে তার জায়গা করে নিচ্ছে বটে, নারীমুক্তি বা নারীবাদ সচেতনার
            প্রয়োজন পড়ছেনা। নিজের প্রয়োজনেই নারী যতটা পারছে গুতোমেরে জায়গা করে নিচ্ছে। আবার ধাক্কা খেয়ে পিছিয়েও আসছে।
            নারী অধিকার নিয়ে সংগঠনগুলো গোল টেবিলে কপালে গোল টিপ দিয়ে বসে সেমিনার করে তেমন কোনো সচেতনতা সৃষ্টি করতে
            পারছেনা, দেখা যাচ্ছে। ভাব দেখে মনে হয় তাদের সন্তুষ্টি পত্রিকার পাতায় নিজেদের নারীনেত্রি হিসেবে দেখতে পাওয়া,
            দু’চারজায়গায় সেমিনারে পেপারস পড়ে গাড়ি চড়ে হুস করে বেড়িয়ে যাওয়া, ব্যাস। যে ধারনাটি থেকে নারীবাদ বা নারীমুক্তি
            শব্দটির জন্ম বা যে তত্বাদর্শের আলোকে এটি প্রতিষ্ঠিত বা আন্দোলন পরিচালিত তার কোনো বার্তাই সাধারণ নারীদের কাছে
            পৌছোতে ব্যর্থ হয়েছে বা হচ্ছে। সে কারণেই এগোনো আর পেছানো। সম্পত্তির অধিকার , শিক্ষার অধিকার, সংসদে বসার
            অধিকার আইনগত পাস হলেও কার্যত কতটুকু কার্যকর হচ্ছে তা দেখার কেউ নেই সচেতন করারও কেউ নেই। সংবিধানে নারীর
            গনতান্ত্রিক অধিকারের কথা বলা হলেও সম্পত্তি ও উত্তরাধিকারে ধর্ম দ্বারাই সব কিছু নির্দেশিত হচ্ছে। নারীবাদীরা
            মনে করে নারীর মুক্তি ঘটলে পুরুষও মুক্তি পাবে সংসারের সম্পুর্ন ভরন পোষন ও দেশ রক্ষার দায়িত্ব থেকে। নারী নিজের
            উপার্জিত অর্থ দিয়ে পুষ্টি জোগাতে পারলে কোনোভাবেই আর শারীরিক দূর্বলতায় ভুগবেনা, বুদ্ধিতেও প্রখর হবে, চেতনাও
            বৃদ্ধি পাবে। বিজ্ঞানও যেখানে জানাচ্ছে নারীর শারীরিক ও বুদ্ধিবৃত্তিক ক্ষমতা পুরুষের চেয়ে কোনো অংশেই কম নয়।
            আসলে যে বিষয়টি সবচেয়ে জরুরী তা হলো সচেতনতা। এখানেই সমন্বয় করতে পারছেনা নারী সংগঠনগুলো। তারা বোঝাতে পারছেনা
            কিংবা নারীরা নিজেই বোঝার চেষ্টা করছেনা যে, নারী স্বাধীনতা হচ্ছে পুরুষের সাথে সমানভাবে প্রতিদন্ধিতার অধিকার।
            প্রান্তিক নারীরা তাদের প্রয়োজনে যতটুকু সম্ভব লড়াই করে এগোনোর চেষ্টা চালিয়ে গেলেও মূল জায়গাগুলোর সন্ধান তারা
            পাচ্ছেনা। ফলে সাফল্যের দরজায় পৌছানো তাদের পক্ষে সম্ভব হচ্ছেনা। সচেতন না হওয়ার কারণে বা সচেতনতার বার্তা
            সঠিকভাবে না পৌছানোর কারণে আর অনেকটা নারীর নিজের দোষেই পিছিয়ে আছে বলে মনে করি। এখানে বৈষম্যের কোনো ব্যাপার
            নেই। মানসিকতার ব্যাপার। কেন জানি নারীরা নিজেরাই এই জায়গাটির মুক্তি চায়না, সেটা কি নিজেদেররই স্বার্থে? জানি
            না। ফ্যাশানে ম্যাশানে যতটাই অগ্রগতি হয়েছে বলে চোখে দেখা যায় মন মানসিকতার স্ট্যাটাসটা ততটা আপগ্রেড দেখা
            যাচ্ছেনা। এখনও অনেক নারীই জানেনা উত্তরাধিকার আইনে তার অধিকার কতটুকু, পুরুষতান্ত্রিক সমাজে সম্পত্তিতে তার ভাগ
            কতটুকু। পরিবার থেকেই যৌনতা বিষয়ক বিষয়গুলোর মতো সম্পত্তির বিষয়গুলোও নারীদের সামনে তুলে ধরার প্রয়োজন বোধ করেনা
            বরং এড়িয়ে যাওয়ার একটা প্রবনতা দেখা যায়। যেন এই বিষয়টি বোঝার জন্য বাপ ভাইরাই যথেষ্ট। তোমরা খাও দাও, শশুড়বাড়ি
            যাও, মাঝে মাঝে জামাই নিয়ে বাপের বাড়ি বেড়িয়ে যাও। ব্যাস। ফলে যে নারীর হাতে পয়ষট্টি হাজার টাকা দামের মোবাইল
            ফোন আছে, সারাদিন ফেসবুকের ওপর চোখ মেলে বসে দুনিয়ার তামাম খবর রাখার চেষ্টায় ব্রত আছেন যিনি তিনিও তার
            অধিকারগুলোর অ আ ও জানেনা। বেগম রোকেয়া কবে লিখে গেছেন, ‘বাইশ বৎসর যাবৎ বৈধব্যের আগুনে পুড়ছি’, কথাটার তাৎপর্য
            এবং লেখার সাহস কয়জন নারী নিজের চিন্তা দিয়ে বোঝার চেষ্টা করেছে জানা নেই। না, এই চিন্তা শক্তিতেও আমাদের নারীরা
            এখনও অনেকটাই প্রাচীন পিরামিড। এখানে ফেসবুক কোনো কাজে লাগছে বলে মনে হয়না। এখনো নিঃসন্তান কোনো নারী দেখলে
            প্রথমেই আমাদের ফেবুতে চরম আক্রান্ত নিজেদের অতি আপটুডেট মনে করা নারীদেরও বলতে শুনি দত্তক নেয়ার উপদেশ দিয়ে সময়
            কাটানোর পথ বাতলে দিতে। বুঝুন। যেন সন্তান পালন না করতে পেরে নিঃসন্তান নারীটির জীবন বরবাদ হয়ে যাচ্ছে। এখনও সেই
            হাজার বছরের পুরোনো ধারনাতেই ঘুরপাক খাচ্ছে নারী। মাতৃত্বের স্বাদ না পেলে এ জীবনই বৃথা! আবার শুধু তো সন্তান
            নয়, ছেলে সন্তান না হলে পরিবারের জীবন বৃথা! আবদার কার বেশি বলুন তো? শাশুড়ি আম্মার। আবদারের আর দেখছেন কি,
            ভাগ্যক্রমে যদি দুটো ছেলে সন্তান জন্ম দিয়েও দেয়, তাও কি রক্ষা! না, রক্ষা নেই, তখন আবদার থাকে, ঘরের শোভা মেয়ে,
            একটা মেয়ে না থাকলে ঘর শূন্য শূন্য লাগে! আমাদের জেনারেশনের নারীদের মাঝেই দেখলাম এরকম চিন্তা বিরাজমান এখনও।
            জানি না পরের জেনারেশনের নারীদের চিন্তা কতটুকু আপডেট হবে। এখানেই জৈবিক বিপ্লবের প্রয়োজন হয়ে পরে। নারী কখন এবং
            আদৌ আর গর্ভধারন করতে রাজী কি না সেটা সম্পূর্ণ তার নিজস্ব ব্যাপার হতে হবে। শাশুড়ি আম্মা সহ সব আম্মার হাতেই
            কিন্তু ইমো থেকে শুরু করে ভাইবার মাইবার যা আছে সব কানেকশন আছে। হাতের মুঠোয় এসব নিয়েই ঘর গেরস্থালীতে ছুটোছুটি
            করছে তারা। নারীদের যে করার মতো আরও অনেক কাজ থাকতে পারে বা সে করতে পারে এই ভাবনা পর্যন্ত পৌছোতে আর কয়
            জেনারেশন লাগবে বিধাতাই জানে। কেন পুরোনো ভাবনাগুলোতেই মানুষের আসক্তি তা বুঝতেও অবশ্য তেমন একটা কষ্ট হয়না।
            আসলে মানুষ তার চিন্তাশক্তি নিয়ে বেশি নাড়াচাড়া করতে ভয় পায়। এ অনেকটা নিজেকেই ভয় পাওয়ার মতো, অথবা যদি খরচ হয়ে
            যায়, অথবা সামনে যেগুলো দেখছে বা এতদিন দেখে এসেছে তার বাইরে গিয়ে অশান্তি সৃষ্ঠি করার কি দরকার, বা সময় নষ্ট
            করে লাভ কি ইত্যাদি! নিজের বুদ্ধিবৃত্তিকে একটু প্রস্ফুটিত হতে দিন না, একটু না বলতে শিখুন না, দেখুন ওতেই অনেক
            কাজ হবে আশা করি। নারীরা তো ধরিত্রি নয় যে সব সহ্য করে ‘হ্যা হ্যা’ করে যেতে হবে। রূপবতী মায়াবতী এসব ন্যাকা
            ন্যাকা কথার মায়াজাল থেকে বের হয়ে এসে পরিত্রানের নতুন কৌশল বের করতে হবে নারীকেই। বোকার মতো যুক্তিহীন
            ঝগড়াঝাটির পুরোনো ফরমেট থেকে বের হয়ে যুক্তি দিয়ে নতুন ফরমেটে ঝগড়া করা শিখুন, দেখুন না, কাজ হয় কি না। মানে
            আপনার শক্ত অবস্থানের জায়গাটা বুঝিয়ে দিন। বেগম রোকেয়া বলেছিলেন, মেয়েগুলোকে শিক্ষিত করে ছেড়ে দিতে যাতে নিজের
            অন্নবস্ত্র নিজেরাই যোগাড় করে নিতে পারে। আমি আর একটু এগিয়ে বলতে চাই, প্রত্যেকটি মেয়েকে আত্মরক্ষার কৌশল শেখার
            সুযোগ করে দিন তাহলে মরিয়মদের মতো কোনো মেয়েকে হাসুয়ার কোপে হাত হারাতে হবেনা। চারটি মেয়ে একসঙ্গে যদি ঐ ঘাতক
            শয়তানটাকে জাপটে ধরে মাটিতে ফেলে দেয়ার কৌশলটা জানতো তাহলে পুরো ব্যাপারটাই অন্যরকম হতে পারত নাকি? তাই পুরো
            নারীজাতীর চিন্তা ভাবনার সচেতনতার সাথে সাথে আত্মরক্ষার কৌশলগুলো রপ্ত করার সচেতনতাও আয়ত্ব করা জরুরী। এ ছাড়া
            নারী জাতীর মুক্তি নাই। যতই ডিজিটাল নারী কিংবা স্বনির্ভরশীল নারী বলে প্রশান্তি লাভ করুন না কেন মার খাওয়ার
            আগেই যদি মার দিতে না শিখেন কিংবা নিজেকে যদি আত্মরক্ষা করতে না শিখেন, সব বৃথা। শুধুই ডিজিটাল যুগের বেইজ্জতি!
            বেলা শেষে আখতার জাহান জলির মতো মরে যেতে হবে! আর কোনো পথ নেই! জলিরাই যদি মরে যাওয়ার পথ খোঁজে কিংবা মরে যেতে
            বাধ্য হয় তাহলে বাকিদের পথ দেখাবে কে? মরে না গিয়ে বেঁচে থাকার পথ খোঁজা যায়না!!

            <br><br>(২ অক্টোবর ২০১৬ যায়যায়দিন)
        </p></div>

</div>


</body>
</html>