<!DOCTYPE html>
<html lang="en">
<head>
    <meta charset="UTF-8">
    <title>ঘুরি ভিন্ দেশে</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>ঘুরি ভিন্ দেশে</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            এগারো ডিসেম্বর ২০১২, বিকেল ৪.৪৫মি.এ কলকাতা থেকে দিল্লির উদ্দেশ্যে যাত্রা শুরু করলাম। রাজধানী এক্সপ্রেসে।
            দুদিন আগেই ঢাকা থেকে কলকাতা পৌঁছেছিলাম। নিউমার্কেটের কাছে যে হোটেলে আমরা ছিলাম তার কাছের একটা ট্রাভেল
            এজেন্সি থেকে পুরো ট্যুরটার আপ ডাউন টিকিট করা হয়েছিল। এমনকি দিল্লি, আগ্রা, জয়পুর, আবার দিল্লি হয়ে কলকাতা থেকে
            রায়গঞ্জ আপ ডাউন, পুরো ট্যুরটারই টিকিট করে ফেলেছিলাম। ওরাই বললো করতে। বললো, ঘুরতে গিয়ে টিকিট কাটার পেছনে অযথা
            সময় নষ্ট কেন করবেন! একদম ঠিক কথা। একশয় একশ দেওয়ার মতো কথা। কথাটার গুরুত্ব প্রথমে তেমন একটা বুঝতে না পারলেও
            রাস্তায় নামার পরে ভালোমতোই বুঝতে পারলাম। তাও আবার অপরিচিত জায়গা। শুধু অপরিচিত জায়গা নয়, কলকাতার মতো বাংলা
            দিয়ে চালিয়ে নেওয়া যাবেনা। হিন্দি, ইংরেজি সব বলতে হয়েছে। তাজমহল দেখতে যেয়ে চাপা মারতে হয়েছে- হামলোগ কলকাত্তা
            সে আয়া। কেন বলতে হয়েছে এটা অবশ্য সিক্রেট!
            তো যা বলছিলাম। রাজধানী এক্সপ্রেসে চাপলাম বিকেল পাঁচটায়। চারটার পরেই স্টেশনে পৌছে গেলাম। বড় বড় চাকা লাগানো
            সুটকেস, বড় বড় বস্তা সহ মানুষ গিজগিজ করছে স্টেশনে। ট্রেন আসতেই হুড়মুড়। আমরা উঠলাম এসি কমপার্টমেন্টে। দুপাশে
            দুটো করে চারটে বাথ। আমার বড় আপা আর আমি নিচের দুটো বাথে, দুলাভাই বড় আপার মাথার ওপরেরটায়। আমার মাথার ওপরে
            পিচ্চি মতো একটা ছেলে। ঠিকঠাক মতো বসার খানিক্ষণ পরেই জুস এলো, সাথে লম্বা পেন্সিলের মতো একধরনের বিস্কুট, আর
            প্রত্যেককে দুই লিটারের একটা করে পানির বোতল। যার যার তত্বাবধানে গুছিয়ে রাখ! ট্রেন চলতে লাগলো ঝুকুর ঝুকুর
            হেইয়া! জুস খাওয়া শেষ হতেই প্রত্যেকের জন্য চলে এলো সাদা কড়কড়ে ইস্ত্রি করা দুটো করে চাদর আর একটা কম্বল।
            প্যাকেট করা। বেশ রাজকীয় ব্যাপার আরকি! কি করি কি করি ভাবার আগেই ডিনার চলে এলো। রাত আটটা বাজে কেবল। আগেই লিখে
            নিয়ে গিয়েছিল, ভেজ অথবা ননভেজ। পরিমানে যথেষ্ঠ ছিল। আমি আর বড়আপা কিছুটা নষ্ট করলাম। দুলাভাই বেশ মুছেটুছেই
            খেলো। রাত দশটা বাজতে না বাজতেই সবাই ওয়াশরুমের দিকে ছোটাছুটি শুরু করলো। মানে ঘুমিয়ে পড়ার প্রিপারেশন। জানি
            লাইট নিভিয়ে দিতে হবে। তাই আমরাও এক এক করে সব সেরেটেরে নিজের নিজের বাথে চাদর মুড়ি দিলাম। লাইট নেভানো হলো।
            কলকাতা থেকে আমার এক বন্ধু দিল্লিতে তার এক বন্ধুকে বলে রাখাতে তিনি আমাদের স্টেশনে নিতে এসেছিলেন। ট্রেনে সকাল
            নয়টার মধ্যেই নাস্তা দেয়া হয়েছিল। দিল্লি স্টেশনে ট্রেন পৌঁছোল সাড়ে দশটায়। বিজয় বাবু আমাদের জন্য হোটেল ঠিক করে
            রেখেছিলেন। নিউ আনন্দ নিওয়াজ, রাম নগর, পাহাড়গঞ্জ। স্টেশনের কাছেই। পুরোনো বাড়িগুলোকে হোটেল বানিয়েছে। উঁচু উঁচু
            সিড়িগুলো দিয়ে ওঠার সময় জানালো ওরাই। ভাড়া নিল একেকটা রুমের নয়শ রুপি। ফ্রেশ হয়ে লাঞ্চ করে দুপুর দুটোর মধ্যেই
            বের হয়ে পড়লাম। লাঞ্চের ব্যবস্থা হোটেলেই। ননভেজ বলাতে ডিম দিল। সাথে সবজি ডাল। বিজয় বাবু আমাদের জন্য হাফ বেলা
            অফিস ফাঁকি দিলেন। আমরা একটা ট্যাক্সি ভাড়া করে বের হয়ে পড়লাম নিউ দিল্লির দিকে। প্রথমেই গেলাম ইন্ডিয়া গেটের
            দিকে। ইন্ডিয়া গেটের ছবি টিভিতে অনেকবার দেখেছি, এবার সচক্ষে দেখা হলো। স্কুলের ইউনিফর্ম পড়া বাচ্চারা সব দেখতে
            এসেছে, তাদের ছবি তুললাম। এরপর ঐ এলাকাটা পুরোটাই ঘুরলাম। তবে কোথাও বেশিক্ষণ দাঁড়ানোর সময় ছিলনা। নানা জায়গার
            ছবি তুললাম। মন্দিরগুলো আমার খুব ভালো লেগেছে। আসলে সব ধর্মেরই প্রার্থনার জায়গাগুলোর আলাদা একটা সৌন্দর্য থাকে।
            কারুকাজ করা সব মন্দির ভালো না লেগে পারে! মনে হলো সব সোনা দিয়ে তৈরি, চকচক করছে। রাত দশটার মধ্যেই রুমে ফিরতে
            হলো। ঘুম পাচ্ছিল খুব, তাই। বাইরেই একটা রেস্টুরেন্টে খেয়ে নিয়েছিলাম। পরদিন ভোরে আগ্রা যাওয়ার ট্রেনে উঠলাম।
            ট্রেনেই নাস্তা দিল। বারটার দিকে পৌছালাম। স্টেশনে নেমেই গাড়ি পেলাম হোটেল দেখতে যাওয়ার। এই ভাড়া গাড়িগুলো
            দুচারটে হোটেল দেখিয়ে পছন্দমতো হোটেলে পৌছে দেয়। এদের ব্যবহার অত্যন্ত মার্জিত। ওরাই পুরো শহর দেখানোর
            কন্ট্রাক্ট করে। এতে সবারই সুবিধে। আমরা বের হলাম বিকেলের দিকে। তাজমহল দেখলাম। তাজমহলে ঢোকার আগের রাস্তাটুকু
            পার হতে ভীষন বিরক্ত হলাম। আমার অবশ্য বিরক্ত হওয়ার বাজে একটা অভ্যাস আছে। যতই চেষ্টা করিনা কেন, এটা মাইনাস করা
            যাচ্ছে না! কি আর করা! রাস্তা জুড়ে মিনি সাইজের তাজমহল থেকে শুরু করে চুড়ি, স্যান্ডেলের দোকানপাট অতিক্রম করে
            তবে আসল তাজমহল দেখতে পাওয়া! তাজমহল দেখতে দেখতে তার সৌন্দর্য উপভোগ করার চেয়ে মাথায় কেবল ঘুরছিল শ্রমিকদের
            বিষয়টা, যারা এটা তৈরি করার পর আর বেঁচে থাকার সুযোগ পায়নি! তাই দ্বিতীয়বার কখনোই আর আমি তাজমহল দেখতে যাবনা বলে
            সিদ্ধান্ত নিয়ে নিলাম। যাই হোক, তাতে মমতাজের জন্য বাদশাহ শাহজাহানের ভালোবাসার ইতিহাস মুছে যাবে না! স্যান্ডেল
            খুলে রেখে খালি পায়ে জনতার স্রোত ঠিকই তাজমহলের সৌন্দর্য উপভোগ করবে। তাজমহল দেখে বের হয়ে গেলাম লালবাগের কেল্লা
            দেখতে। ওরে বাবা এর ভেতর ঢুকবে কে! হাঁটতে হাঁটতে পায়ে ফোসকা পড়ার ভয়ে ভেতরেই ঢুকলাম না। তাছাড়া চড়া রোদ ছিল। এর
            চেয়ে পুরো শহরটা দেখার ইচ্ছে পোষন করলাম। যে গাড়িটা ভাড়া নিয়েছিলাম তার ড্রাইভারটাই বেশ ভালো গাইড করলো। গাড়ি
            চালাতে চালাতে ইতিহাস বলে যাচ্ছিল। একেবারে চলন্ত ইতিহাস। পটর পটর ঝটর ঝটর। থামলে বাঁচি!
            রাতে খেলাম বাইরের রেস্টুরেন্টে, দিনে হোটেলেই খেয়েছিলাম। ভেজ খেতে হয়েছিল। ননভেজ খেতে হলে ওদের অনেক বেশি সময়
            লাগার কথা বলেছিল তাই।
            পরেরদিন গেলাম জয়পুর। জয়পুরেও স্টেশনে নেমেই ভাড়া গাড়ি পেলাম। দুটো হোটেল দেখার পর একটাতে উঠলাম। রিসেপসনে
            কলকাতার এক মেয়েকে পেলাম, চাকরি করছে। ঐ গাড়িটাকেই পরে আসতে বললাম শহর দেখানোর জন্য। রাজা মানসিংহের মহল দেখতে
            গেলাম। দেখে আনন্দ পেয়েছি। প্রচুর পায়রা নামে মহলের সামনে। এতো পায়রা একসঙ্গে আগে কখনো দেখিনি। চর্তুদিকে নেট
            দেওয়া আছে। পায়রাগুলো বাইরে থেকে নেটের ওপরে এসে ঝাপিয়ে পড়ছে কিন্তু ঢুকতে পারছে না। পালক ঝরে পড়ছে নেটের ওপরে
            এবং ভেতরে। ছবি তুললাম। জয়পুরকে পিংক সিটি বলা হয়। বাড়িঘর, দোকানপাট সব পিংক কালার। আসলে ঠিক পিংক নয়, কাছাকাছি
            রঙ একটা। ডিজাইনও সব এক। আমার মনে হচ্ছিল বাড়িঘর দোকানপাট সব ইউনিফর্ম পড়ে দাড়িয়ে আছে। জয়পুর এসে জয়পুরি সিল্ক
            কিনব না তা কেমন করে হয়! কিনলাম একটা জয়পুর সিল্ক শাড়ি, বিছানার চাদর। মাটির খুড়িতে চা খেলাম। চা টা এতো টেস্টি
            যে কি বলবো। মহিষের দুধের, ড্রাইভার বললো। যে দোকান থেকে শাড়ি কিনলাম তার উদ্ভোধন ছিল সেদিন। জোর করে মিস্টি
            খাওয়ালো একটা। খুবই টেস্টি। এদিক ওদিক ঘুরলাম, জায়গা দেখার চেয়েও আমার আগ্রহ ছিল মানুষজনের সাথে কথা বলার। এই
            বিষয়টা আমি খুব মনোযোগের সাথে লক্ষ করি। তাই বলে প্রসংগ ছাড়াই কেউ বকবক করে যাবে সেটাও সহ্য করতে পারিনা। যাই
            হোক, সামান্য একটা কথার ভেতর থেকেই মানুষের ভাবনাগুলো বের হয়ে আসে সে কারণেই কথা বলতে পছন্দ করি। আমি মোটামুটি
            হিন্দি বলতে পারি (খানিকটা উল্টো পাল্টা হয় অবশ্য), তাতেই কাজ চালিয়ে নেই। হিন্দিভাষীরা আমার এই ত্রুটি বেশ
            উপভোগ করছিল। সাধারণ মানুষেরা সব জায়গাতেই অনেকটাই একরকম। সমস্যা হয় আঁতেল এবং ধনী মানুষদের সাথে কথা বলতে গেলে!
            শব্দে শব্দে এবং কাপড়ের ভাজে ভাজে শুধু ভুল খোঁজে! ভুল সবই ভুল! আরে বাবা, সব সময় কি পারফেক্ট সম্ভব! তবে হ্যাঁ,
            গুরুত্বপূর্ণ জায়গা এবং পরিবেশ বুঝে অবশ্যই সচেতন হয়ে কথা বলতে হবে। বেফাঁস কিছু বললে সব সৌন্দর্য শেষ! সাধারণ
            মানুষের ভাবনাগুলো কিন্তু অসাধারণ। যে ছেলেটি গাড়ি চালিয়ে আমাদের গাইড করছিল বেশ দায়িত্ববান মনে হলো। ভোরে
            আমাদের ট্রেন ধরতে হবে দিল্লির। ছেলেটি নিজে থেকেই বললো আমাদের তুলে দেবে ট্রেনে। আমিতো বলেই ফেললাম, বেটা তু
            হামলোককো পেয়ারা লাগতা হায়!! ছেলেটি মিষ্টি করে হাসলো। আমার আপা যা হোক দু’একটা হিন্দি বলতে পারে কিন্তু আমার
            দুলাভাই একটা শব্দও বলতে পারেনা। আমি বললাম, এতে সুবিধে হয়েছে, পলিটিশিয়ান মানুষরা কথা যত কম বলবে, আমাদের জন্য
            মঙ্গল! তারপরেও সে মাঝে মাঝে কথা বলার চেষ্টা করে বিফল হয়েছে।
            জয়পুর থেকে ভোরে ট্রেন ছাড়লো। বারোটার মধ্যে আবার দিল্লি পৌছোলাম। সারাদিন আর বেরোলাম না। পরদিন বের হলাম। ভাগ্য
            খারাপ, রবিবার ছিল বলে সব দোকানপাট বন্ধ। না হলে ইচ্ছে ছিল মার্কেট যাওয়ার। হেঁটে হেঁটে অনেকদুর গেলাম আমরা। এটা
            পুরোনো দিল্লি। এখানকার পুরোনো বিশালকৃতি বিল্ডিংগুলোকেই বেশিরভাগ হোটেলে পরিণত করেছে। হোটেলের সিড়িগুলো ভাঙতে
            সাবধান হতে হলো। আর একটা জিনিষ খেয়াল করলাম, বেশ নোংরা রাস্তাঘাট।

            কলকাতা ফেরার ট্রেন ছিল পাঁচটায়, ছাড়লো রাত নয়টায়। স্টেশনে এসে বসে থাকতে হলো পাক্কা চারঘন্টা। কি আর করা,
            দুচারজনের সাথে বসে বসে উল্টোপাল্টা হিন্দি বলে সময় কাটানো গেল। চারঘন্টা বসে থাকার কারণে লোকজন টয়লেটগুলো নোঙরা
            করে ফেললো। অনেকে দেখলাম তার ভেতরেই গোসল সারলো। হয়তো সারাদিন কোথাও গোসলের সুযোগ হয়নি তাই সেরে নিল। ট্রেন যে
            কোন লাইনে আসবে সঠিক কেউ বলতে পারছিলনা। অবশেষে জানা গেল। ট্রেন আসার সময় হলে অনেক উঁচু ওভার ব্রিজ পার হয়ে
            তারপর ওপারে পৌছানোর পাঁচমিনিট পরেই ট্রেন আসার শব্দ পাওয়া গেল। ট্রেন আসতেই হুড়মুড়! ওঠার সময় এতো ভীড়ের মধ্যে
            পড়লাম যে কি বলবো। কেউ কারও দিকে তাকিয়ে দেখছেনা, শুধু উর্ধশ্বাসে ছুটছে। আমার ভয় হচ্ছিল হাত থেকে ব্যাগ না
            ছিটকে পড়ে! নির্ধারিত বগিতে উঠে তবে শান্তি। চমৎকার পরিপাটি বগি। ধবধবে সাদা কড়কড়ে চাদর, প্যাকেট করা কম্বল আর
            চমৎকার ডিনার। খেয়েই আমরা কম্বল মুড়ে শুয়ে পড়লাম। এবার আমাদের সাথি একটা গুজরাটি পরিবার। গুজুর গাজুর ভাষায় কি
            বলছে কিছুই বোঝা যাচ্ছেনা। আর বোঝারই বা দরকার কি! তারপরও একদম একটা পিচ্চি বাচ্চা ছিল ওদের সাথে, সেটার সাথে
            দুষ্টুমী করলাম।
            যেহেতু চার ঘন্টা দেরিতে যাত্রা শুরু হয়েছিল পৌছোলোও দেরিতে। স্টেশনে নেমেই ছুটতে হলো চিৎপুর স্টেশনে। সন্ধ্যা
            সাড়ে সাতটায় রায়গঞ্জ যাওয়ার ট্রেন ধরতে হবে। স্টেশনের ওয়েটিং রুমে ফ্রেশ হয়ে কাপড় বদলে নিলাম। কফি খেলাম।
            রায়গঞ্জে আমার দাদা ও নানার বাড়ি। উত্তর দিনাজপুর বলে জায়গাটাকে। এখন বেঁচে আছেন এক চাচা আর দুই ফুপু। তাদের
            দেখতে যাওয়া। আরও সব আত্মীয়স্বজনরা আছেন। ওখানে দুদিন থাকলাম। এতে ফুপুরা মন খারাপ করলো, এতো অল্প সময়ের জন্য
            আসাতে। আপা আর দুলাভাই দুদিনই বেশ দাওয়াত খেয়ে বেড়ালো, আমি দিল্লি টিল্লি ঘুরে এতটাই ক্লান্ত হয়ে গেছিলাম যে
            কোথাও নড়তে ইচ্ছে করছিল না। শুধু ঘুমালাম। এদিকটায় এসে এবং কলকাতা দেখে আমার মনে হয়েছে ভারতের অনেক অগ্রগতি হলেও
            পশ্চিম বাংলা এখনও অনেক বেশি অবহেলিত। তৃণমুল নেত্রীর যে প্রভাব ভারতের রাজনীতিতে তাতে পশ্চিম বাংলার মানুষ শুধু
            যে নিরাশ তাই নয়, অনেক বিষয়েই বিরক্ত! আর মুসলমানরা অত্যন্ত ব্যাথিত। রায়গঞ্জ থেকে ফিরে একদিন থাকলাম কলকাতায়
            তারপর দিন দেশে ফেরার ফ্লাইট। হোম হোম সুইট হোম!

            <br><br>(ভ্রমণ চিত্র পত্রিকায় প্রকাশিত)

        </p></div>

</div>


</body>
</html>