<!DOCTYPE html>
<html lang="en">
<head>
    <meta charset="UTF-8">
    <title>আমার লেখক হয়ে ওঠা জীবন</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>আমার লেখক হয়ে ওঠা জীবন</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            অনেকেই আছেন যারা জেলখানায় বসে লেখালেখি শুরু করেছেন। সময়টাকে নষ্ট করেননি, কাজে লাগিয়েছেন। আমার অবস্থাও অনেকটা
            তেমনিই ছিল সৌদি আরবে। সারাদিন বাসায় এটা সেটা নিয়ে ঘুটুর ঘুটুর করা আর সন্ধ্যায় স্বামী অফিস থেকে ফিরলে ঘুরতে
            বের হওয়া। খুব সুখের ছিলনা সময়টা। জেলখানাই মনে হতো আমার কাছে কারণ চাইলেই আমি একা কোথাও যেতে পারতাম না। একে
            একধরনের জেলখানাইতো বলে না-কি! তো যতটুকু পারতাম পড়তে চেষ্টা করতাম আর বাকি সময়টুকুর কিছুটা সদ্য কেনা
            কমপিউটারের কি-বোর্ডে টুকুস টাকুস করে লিখতে শেখার চেষ্টা করতাম। সেটা ছিল উনিশশো পচানব্বই সাল। কমপিউটারেই শুরু
            করলাম দৈনন্দিন জীবনের টুকিটাকি লিখে রাখা মাইক্রোসফট ওয়ার্ডে। সৌদি আরবে বাঙালিদের লাইফ স্টাইল ইত্যাদি নিয়ে
            অনেকটাই হতাশা বোধ করতাম, ওরকম ধনী দেশে রাস্তায় ভিক্ষা করতে দেখা আফগানী বালক কিংবা দরিদ্র সুদানী মহিলার
            ডাস্টবিন ঘাটতে দেখা খুব ব্যথিত করতো আমাকে, সেসবই লিখে রাখতাম। সম্ভবত এই কমপিউটারটার কারণেই আমি লেখক হয়ে
            উঠেছি ধীরে ধীরে। আমার সব লেখালেখি এখানেই। সবচেয়ে বড় সুবিধে হলো ইচ্ছে মতো এডিট করা যায়। এটা না হলে আল্লাহই
            জানে আমি লেখক হতে পারতাম কি-না! হাতে লেখা কাগজে কাহাতক কাটাকুটি চলে!

            উনিশশো আটানব্বই এ দেশে ফিরে এলাম আমরা। সরকারী লিয়েন নিয়ে বিদেশে চাকরি ছিল আমার স্বামীর। আসার পর যেতে হলো
            রাঙামাটি বাংলাদেশ বেতারে ওর কর্মক্ষেত্রে। সৌদি আরবে যেগুলো নোট করে রেখেছিলাম সেগুলোই খুব শখ করে গ্রন্থ আকারে
            সাজিয়ে প্রকাশ করলাম ’মধ্যপ্রাচ্যের দিনলিপি’ ২০০০ সালে ফেব্রুয়ারীর বই মেলায়। আমার প্রথম গ্রন্থ। আমার মাকে
            উৎসর্গ করেছিলাম। ততদিনে অবশ্য তিনি বইটি না দেখেই অন্য একটি পৃথিবীতে চলে গেছেন। সেই বই যারা পড়লেন তারাই আমার
            মাথার ভেতর ঢুকিয়ে দিলেন লেখালেখির বিষয়টা।
            আপনি লিখেন। বললেন তারা।
            আমিও ভাবতে শুরু করলাম- মন্দ কি! এমনতো কঠিন কোনো কাজ না! সেইতো আবার বসে থাকা! কিন্তু কাজটি যে মোটেও সহজ কাজ
            নয় সেতো বুঝলাম পরে!
            তবে রাঙামাটি বেতারে উপস্থাপনা শুরু করলাম অলস বসে না থেকে। সঙ্গে নানা রকম প্রোগ্রাম, রবীন্দ্রনাথের, নজরুলের
            মৃত্যু দিবসগুলিতে পুরো একঘন্টার অনুষ্ঠান করতে লাগলাম। তখনই নানা সম্প্রদায়ের আদিবাসীদের সাথে পরিচয় আলাপ। বসে
            বসে তাদের গল্পগুলো শুনে নোট করে রাখতাম। প্রকাশিত হলো দ্বিতীয় গ্রন্থ ’ লোনা জলের হৃদ’। প্রথম উপন্যাস। ২০০৩
            সালে পারিজাত প্রকাশনি থেকে বই মেলায়। সেবারেই বই মেলায় বইটি নিয়ে সাক্ষাতকার বের হলো ’আজকের কাগজে’। যে নারী
            সাংবাদিক আমার সাক্ষাতকার নিয়েছিলেন তার নাম আমার মনে নেই, তখনও আমি তাকে চিনেছিলাম সেই প্রথম।
            কোনোদিন স্বপ্নেও ভাবিনি লেখক হবো। স্বপ্ন দেখতাম ইঞ্জিনীয়ারিং পড়বো কিন্তু শুধু একজন নারী হয়ে জন্ম নেবার কারণে
            সেই সুযোগ থেকে বঞ্চিত হয়েছিলাম। কেন, সেসব এখন বিস্তারিত আলোচনা করার ইচ্ছে নেই। শুধু এটুকু বলতে পারি এই সমাজে
            এখনও শুধু নারী হওয়ার কারণে অনেকেই অনেক কিছু হতে বঞ্চিত হচ্ছেন। তার যোগ্যতাকে সঠিক কাজে লাগাতে পারছেন না। যাই
            হোক, পরবর্তিতে পদার্থ বিদ্যায় মাস্টার্স করেছি ঢাকা বিশ্ববিদ্যালয় থেকে। সায়েন্স নিয়ে পড়াশোনা করার কারণে কিংবা
            কাব্য প্রতিভার অভাব থাকার কারণেই হয়তো লেখালেখির বিষয়টা কখনো মাথায় গুতো মারেনি। যদিও দিনাজপুর সরকারী উচ্চ
            বালিকা বিদ্যালয়ে ক্লাশ নাইনে পড়ার সময়ে হুজুগে পরে একটি নাটক লিখে স্কুলের বার্ষিক কালচারাল অনুষ্ঠানে মঞ্চস্ত
            করেছিলাম এবং নিজেই পরিচালনা করেছিলাম। সেই শেষ। তারপর আর কোনোদিনই সেই লাইনে যাওয়ার কথা ভাবা হয়নি।
            তো রাঙামাটিতে থাকার সময় এবং বেতারের সাথে যুক্ত থাকায় ’বেতার বাংলা’ পত্রিকাটি পড়ার সুযোগ হতো। খেয়াল বশে একদিন
            একটি ছোট গল্প লিখে পত্রিকাটিতে পাঠিয়ে দিলাম। কাউকে বলিনি বিষয়টা। বের হওয়ার পর সবাইকে জানিয়েছিলাম এবং
            পরবর্তিতে একটা দুটো করে আরও বেশ কিছু গল্প বের হলো পত্রিকাটিতে।
            তিন বছর পর ঢাকায় ফিরলাম ওর ঢাকা বেতারে পোষ্টিং এর কারণে। আমিও এনলিষ্টেড হয়ে গেলাম উপস্থাপনা বিভাগে এনওসি
            দেখিয়ে।
            ঢাকায় এসে ’ভারত বিচিত্রায়’ গল্প পাঠালাম প্রথমে। বের হলো। অফিসের ঠিকানাই দিয়েছিলাম পত্রিকাটি পাঠানোর জন্য।
            সেখানেও যারা পড়লো, উৎসাহ দিল আরও বেশি করে লেখার জন্য। সবই শখের জন্যে! সিরিয়াস ছিলাম না।
            কিন্তু ঐ যে একটা লেখার তাড়না শুরু হয়ে গেল ভেতরে ভেতরে বুঝলাম দ্বিতীয় উপন্যাসটা শুরু করে ফেলেছি যখন, তখন। এর
            মধ্যেই বের হওয়া ছোট গল্পগুলো নিয়ে একটা গল্প সংকলন বের করে ফেললাম- ’আজকের লাবণ্য’ নাম দিয়ে।তৃত্বীয় গ্রন্থ
            এটি। ২০০৪ সালে। পারিজাত প্রকাশনী। এখানে আজকের লাবণ্য নামে গল্পটি দৈনিক ইনকিলাবে বের হয়েছিল। দৈনিক কোনো
            পত্রিকায় এটাই আমার প্রথম গল্প। তখন এর সম্পাদক নিজে আমাকে ফোন করে উইশ করেছিলেন। এটি উৎসর্গ করলাম আমার বাবা
            ডাঃ নঈমউদ্দিন আহমেদকে, যিনি দীর্ঘদিন দিনাজপুর শহরে ডাক্তারী পেশায় নিয়োজিত ছিলেন। বইটিতে একটি গল্প আছে
            মুক্তিযুদ্ধ নিয়ে ’যোদ্ধা’, গল্পটির কথা বাবা আমাকে বার বার বলেছেন এবং এতে আমি ছোট গল্প লিখতে আরও কিছুটা
            অনুপ্রাণীত হয়েছি। মুক্তিযুদ্ধে আমার বাবারও যথেষ্ঠ অবদান ছিল। তবে এই গল্পটি আমি যুদ্ধের সময় ফরিদপুরে একবছরের
            একটি ছোট বাচ্চার বোমায় হাতের কবজি উড়ে যাওয়ার ঘটনা শুনে ও সেই ছেলেটিকে দেখার পর রচনা করেছিলাম।
            আমার চতুর্থ গ্রন্থ এবং দ্বিতীয় উপন্যাস ’ফিরে আসি যদি’। পরিচিত একজনকে দেখেছিলাম অনেক বছর বিদেশে কাটিয়ে দেশে
            ফিরে গ্রামের মানুষকে পান্তা খাওয়ার বদলে সকালে গরম ভাত খেতে দেখে আশ্চর্য হতে। তার আশ্চর্য হওয়ার কনসেপ্টটা
            মাথায় রেখেই লিখতে শুরু করলাম ফিরে আসি যদি। প্রকাশ হলো ২০০৫ সালের বই মেলায়।
            আমি লক্ষ্য করলাম ছোট গল্প লেখার চেয়ে উপন্যাস লিখতে আমি স্বাচ্ছন্দ বোধ করছি। যদিও কাজটা কষ্টের। আসলে ছোট গল্প
            লিখে পত্রিকায় পাঠানোর বিষয়টাতে আমি স্বতস্ফুর্ত ছিলাম না। কারণ এখন পত্রিকার সম্পাদকরা রেফারেন্স ও তোষামোদি
            বিষয়দুটোতে বেশ গুরুত্ব দিয়ে থাকেন বলে জেনেছি। নিজেও বুঝেছি। দুটোর কোনোটারই যোগ্যতা আমার নেই। আমি হলাম
            ননস্টিক প্যানের মতো, তেল ছাড়া রান্নাবান্না করা হয় যেখানে!
            ২০০৬ সালে আমার জীবনে একটা বিপর্যয় ঘটে গেল। ফলে আর কিছু বের করতে পারলাম না। মনে হলো জীবনে আর কোনোদিন কিছু
            লিখতে পারবোনা। কারণ আমার লেখালেখির ব্যাপারে যার অনুপ্রেরনা ছিল সবচেয়ে বেশি সেই মানুষটিই পৃথিবী থেকে বিদায়
            নিল। সত্যি বলতে কি সে না হলে কোনোদিন গ্রন্থ আকারে আমার লেখা প্রকাশ করার কথা ভাবতেও পারতাম না। আমার প্রতিটি
            লেখার প্রিন্ট নিয়ে সেই প্রথমে পড়তো।

            পঞ্চম গ্রন্থ লিখেছিলাম পাগলাটে এক কিশোরকে দেখে। বাড়িতে এদিকে থাকার জায়গা নেই ঠিকমতো কিন্তু সে কচ্ছপের বাচ্চা
            নিয়ে এসে বালতিতে পানি ভরে পালতে লাগলো। সাথে খরগোশও জুটিয়ে নেয়। তো সেই কচ্ছপ ও খরগোশের সাথে কিশোরটির বন্ধুত্ব
            নিয়ে রচিত কিশোর উপন্যাস লিখি- হ্যালো মি. জ্যাক। এটি আগেই লিখে রেখেছিলাম। মানসিক বিপর্যয়ের ভেতর দিয়েই প্রকাশ
            করলাম ২০০৭ সালে। মানসিক এই ধংস স্তুপের ভেতর দিয়েই অনেকটা নেশার মতো অনুভব করলাম লেখালেখির বিষয়টা। মনে হলো
            এটাই আমার বেঁচে থাকার একমাত্র অবলম্বন। আমাকে লিখে যেতে হবে, এ থেকে আমার মুক্তি নেই!

            আমার এক ভাতিজির ঘুম ভাঙ্গা নিয়ে খুব বিরক্ত হয়ে গল্প লিখলাম ঘুম। শশুর বাড়ি গিয়ে তার কি কি হেনস্থা হবে কল্পনা
            করে গল্পটি লিখে ফেললাম। গল্পটি নিয়ে টিভি নাটক হয়েছে। ২০০৮ সালে ছোট গল্পের সংকলন ’ঘুম’ বের হলো। এটি আমার ষষ্ঠ
            গ্রন্থ।
            সপ্তম গ্রন্থ ’অর্কর ছিল জ্যাক’, কিশোর উপন্যাস ২০০৮ সালেই বের হলো। এটি হ্যালো মিঃ জ্যাকেরই দ্বিতীয় অধ্যায়।
            অষ্টম গ্রন্থ ও তিন নম্বর উপন্যাস ’পাঁচজনা’ প্রকাশিত হলো ২০০৯ সালের বই মেলায়। ২০০৬ এর আগ পর্যন্ত আমার জীবন
            যেরকম ছিল তার সাথে মেলাতে পারছিলাম না জীবনের পরবর্তি সময়গুলোকে। খুব অবাক হয়ে পর্যবেক্ষন করতে শুরু করলাম মানে
            একজন লেখকের চোখ দিয়ে হয়তোবা দেখতে শিখলাম আশ্চর্য সব জীবনকে। এরা আমার চারপাশেই আছে অথচ কখনও এভাবে ভাবতে
            শিখিনি! যে কয়টি চরিত্র উপন্যাসটিতে আছে একজন বাদে সব চরিত্রগুলোর সাথেই মিশতে শুরু করলাম। জানলাম ওদের, বোঝার
            চেষ্টা করলাম আর লিখতে থাকলাম ওদের জীবন থেকে নেয়া আমার উপন্যাস। এটিকে গবেষণামূলক উপন্যাসও বলা যেতে পারে।
            ২০১০ সালে আমার একমাত্র কবিতার বই ’ফেলে এসেছি’, যেটি ক্ষুদ্র আকারে কলকাতা থেকে প্রকাশিত হয়েছে। এই কবিতাগুলো
            লেখার আগে জীবনে আমি একটি কবিতাও শখ করে লিখিনি। এগুলো লেখারও ইতিহাস আছে একটা। নয় সালে গিয়েছিলাম কলকাতা। তখন
            ওখানকার কিছু কবি লেখকদের সাথে পরিচিত হয়ে এবং তাদেরই অনুপ্রেরনায় বলতে গেলে এই কাব্যগ্রন্থটি রচনা করি। প্রকাশও
            হয় ২০১০ সালে সাংস্কৃতিক খবর প্রকাশনি, কলকাতা বইমেলা থেকে। এটি আমার নবম গ্রন্থ। এরপরে কিছু কবিতা লিখেছি
            যেগুলো কোনো দৈনিক পত্রিকায় দেইনি কিন্তু লিটল ম্যাগাজিনে গিয়েছে। সম্পাদনায় গিয়েছে। তার মধ্যে কয়েকটি
            উল্লেখযোগ্য কবিতা হলো, বঙ্গবন্ধুকে নিয়ে বিশাল আকারের একটি কাব্যগ্রন্থ- সম্পাদনা করেছেন কবি বদরুল হায়দার,
            সেখানে আমার কবিতার নাম- বঙ্গবন্ধু প্রথম তোমায়। এই কবিতাটি লেখার সময় ছোটবেলায় বঙ্গবন্ধুকে প্রথম যেদিন
            দেখেছিলাম সেই ভাবনাটাকে পুনরুজ্জীবিত করে লেখা। আর একটি সম্পাদনা ’তোমারি নাম বলব’ কলকাতা থেকে অঞ্জলী
            ভট্টাচার্য়ের রবীন্দ্রনাথ ঠাকুরকে নিবেদন করে, সেখানে আমার কবিতা- রবীন্দ্রনাথ তোমাকে। এগুলো সব ফরমায়েশি লেখা।
            দিকচিহ্ন নামে কবি মোহন রায়হানের একটি ম্যাগাজিনে বেশ কয়েকটি কবিতা প্রকাশিত হয়েছে। এছাড়াও বিভিন্ন জায়গায় কবিতা
            পাঠের আসরে নিমন্ত্রিত হয়ে নিজের লেখা কবিতা পাঠ করতে যেয়ে কবি হয়ে ওঠা, এটুকুই কবিতার বাগানে আমার বিচরণ!
            ২০১০ সালে আমার একটি উপন্যাসও বের হয় উৎস প্রকাশনি থেকে। ’প্রান্তকাল’ আমার দশম গ্রন্থ চতুর্থ উপন্যাস। একজন
            লেককের একাকি জীবন নিয়ে রচিত এই উপন্যাস, প্রান্তকাল। যিনি কিশোর বয়সের প্রেমিকার জন্য মনে মনে অপেক্ষা করতেন।
            অবশেষে মাদ্রাজে চিকিৎসাধীন থাকা অবস্থায় তিনি সত্যি সত্যিই তাঁর দেখা পেয়েছিলেন। এটিও একজনের জীবন কাহিনী শুনে
            লিখেছি।

            ছোট গল্পের সংকলন ’পাখিদের প্রেম’ ২০১১ সাল। উৎস প্রকাশনী। আমার এগারো নম্বর গ্রন্থ। এই গ্রন্থের দুটি গল্প
            কলকাতার একটি দৈনিক পত্রিকা সকালবেলা থেকে প্রকাশিত হয়েছে।
            ’কনগ্র্যাচুলেশনস কিপটে রাশিক’ একটি কিশোর উপন্যাস, ২০১১ সাল। উৎস প্রকাশনী। এটি আমার বারো নম্বর গ্রন্থ।
            আমার তের নম্বর গ্রন্থ এবং পঞ্চম উপন্যাস ’শঙ্খকন্যা আখতার’ ২০১৩ সাল। অ্যাডর্ন পাবলিকেশন থেকে প্রকাশিত। এই
            উপন্যাসটির ভাবনা এসেছিল অধ্যাপক আখতার ইমামের স্মরণ সভায় উপস্থিত হয়ে। তাকে স্বচক্ষে কোনোদিন আমি দেখিনি।
            কিন্তু তার স্মরণ সভায় উপস্থিত হয়ে আমার মনে হলো এরকম একজন ব্যাক্তিত্বকে আমাদের সমাজ কতটুকু চেনে? তাকে চেনানো
            উচিৎ। বিশেষ করে নারী সমাজকে। যদিও তিনি নিজেও বেশ কয়েকটি বই লিখে গেছেন তার জীবনী নিয়ে। আমার ভাবনা ছিল তার সব
            বইগুলো জড়ো করে বলা যেতে পারে গবেষণা করে একটি উপন্যাস হিসেবে দাড় করানো। এটা শুধু মাত্র এই তাড়না থেকে যে
            আমাদের নারী সমাজ এটা পড়লে কিছুটা উপকৃত হবেন এবং সাহসী হবেন। কারণ যতই আধুনিক হওয়ার সো-অফ করুক না কেন চিন্তা
            ভাবনায় এখনও অনেকটাই অনগ্রসর এই নারী জাতি। আর এখনও পুরুষ জাতি কাঁদুনে মার্কা নারী চরিত্রগুলো পড়ে চোখের জল
            ফেলতে ভালোবাসেন। অধ্যাপক আখতার ইমাম এর জীবনী জেনে আমি এতোটাই চমৎকৃত হয়েছিলাম যে স্বতস্ফুর্ত হয়ে উপন্যাসটি
            লিখতে আগ্রহী হয়েছিলাম।
            ২০১৩ সালে আমার প্রথম ভ্রমন কাহিনী ’মধ্যপ্রাচ্যের দিনলিপি’ গ্রন্থটি উৎস প্রকাশনী থেকে নতুন করে প্রকাশ হয়।
            প্রথম বইটির সাথে আরো কিছু নতুন তথ্য যোগ করে এটি বের করা হয়। গননায় এটিকে চোদ্দ নম্বর গ্রন্থ বলা যেতে পারে।
            আদিবাসীর বিবর্ণ আলাপ ঃ ২০১৪ সাল। ছোট গল্প সম্পাদনা। উৎস প্রকাশন। একটি আদিবাসী সংগঠনের সাথে দীর্ঘদিন থেকে আমি
            জড়িত নানা কাজে। আদিবাসীদের সাথে কিছুটা মাখামাখি থাকাতে তাদের নিয়েও কয়েকটি গল্প লিখতে উৎসাহিত হয়েছি। বই পত্র
            ঘেটে তাদের সংস্কৃতির সাথে পরিচিত হয়েছি। তারপরে আরও যারা এদের নিয়ে লেখালেখি করেন তাদের সাহায্যে এই গ্রন্থটি
            সম্পাদনা করি। আটজন লেখকের গল্প নিয়ে নিয়ে এটি সাজানো। একটি সাঁওতাল জনগোষ্ঠী অন্যটি গাড়ো সম্প্রদায় নিয়ে আমার
            লেখা দুটো গল্প এখানে আছে। এটি আমার পনেরো নম্বর গ্রন্থ।
            ২০১৫ সালে ছোট গল্পের সংকলন ’মেঘ বিলাস’। অ্যাডর্ন পাবলিকেশন। এই গল্পগুলো দৈনিক পত্রিকা সহ লিটল ম্যাগাজিনে
            প্রকাশিত। এটি ষোলো নম্বর গ্রন্থ।
            এর মধ্যেই আমি শিশুদের নিয়ে কিছু ছোট গল্প লিখি। ইত্তেফাকের খালেক বিন জয়েনউদ্দিন ভাইয়ের সাথে আগে থেকেই পরিচয়
            ছিল তার উৎসাহেই ইত্তেফাকের ’কঁচি ও কাঁচা’য় কিছু গল্প লিখেছি আর বাংলা একাডেমির মাহাবুব আজাদের উৎসাহে
            ’ধানশালিকেরদেশে’র জন্য কিছু গল্প লিখেছি। উনারা না বললে হয়তো আমি এগুলো লিখতাম না। শিশু একাডেমির পত্রিকা
            ’শিশু’র জন্যও লিখেছি। এইসব ছোটদের জন্য লেখা গল্পগুলো নিয়েই প্রকাশিত হয় ’তাহাদের গল্প’ ২০১৬। উৎস প্রকাশন।
            লেখালেখির সর্বশেষ বার্তা হলো, বর্তমানে শিশুকিশোরদের নিয়ে কলকাতা থেকে ’ভোরাই’ নামে মাসিক একটি পত্রিকায় নিয়মিত
            লিখছি। আর আগামীতে একটি উপন্যাস বের করার প্রস্তুতি চলছে। বাংলাদেশে বিহারীদের বর্তমান অবস্থা নিয়ে এটি একটি
            উপন্যাস।
            কি হতে চেয়েছিলাম আর কি হলাম এই ভাবনায় এখন আর ডুবে থাকিনা, এখন শুধুই লেখার চেষ্টা করে যাওয়া। একজন পরিপূর্ন
            লেখক হিসেবে কতটুকু মূল্যায়ন হচ্ছে বা হবে সেটা নিয়েও ভাবিনা, কারণ আজকাল শুধুই লিখে যাওয়ার ব্যাপারটা পুরোনো
            ধারনা, এই ধারনাকে পেছনে ফেলে প্রচারনা চালিয়ে লেখক হিসেবে কতটুকু মর্যাদা লাভ করবো সেটা ভবিষ্যতের ওপরই ছেড়ে
            দিচ্ছি! এখন শুধুই অস্তিত্ব টিকিয়ে রাখার জন্য লিখে যাওয়া। এর ভেতর দিয়েই একটা ভালো উপন্যাস যেটার নাম মানুষ খুব
            সহজেই উচ্চারণ করতে পারবে যদি তৈরি হয়ে আসে তাহলে বুঝবো আমার এই পরিশ্রম, এই সাধনা সার্থক হয়েছে। এরকম বাসনা
            নিয়েই পথ চলতে চাই আমি।

        </p></div>

</div>


</body>
</html>