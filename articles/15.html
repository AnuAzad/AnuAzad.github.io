<!DOCTYPE html>
<html lang="en">
<head>
    <meta charset="UTF-8">
    <title>মণিপুরী ভাষা উৎসব- বাংলাদেশে</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2> মণিপুরী ভাষা উৎসব- বাংলাদেশে</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>কিছুদিন আগে সিলেট শহরস্থ ’দি এইডেড হাইস্কুল’-এ ’মণিপুরী ভাষা উৎসব ২০১০’ এর চুড়ান্ত পর্বের আয়োজন করা হয়। স্কুল
            কলেজের ছেলেমেয়েদের মাঝে মণিপুরীদের নিজস্ব ভাষা, সংস্কৃতি ইত্যাদি বিষয়ক বইপত্র পড়তে দেওয়া হয় এবং পরীক্ষা
            নেওয়া হয়। পরীক্ষা পর্বেরই চুড়ান্ত পর্ব তৃতীয়বারের মত ছিল এই আয়োজন। এই প্রচেষ্টা তাদের সংস্কৃতিকে টিকিয়ে
            রাখার জন্য। তবে মণিপুরীরা বাংলাদেশে বাংলাভাষাতেই পড়াশুনা করে থাকে।
            মণিপুরীরা বাংলাদেশে আগমনের সময় যে মাতৃভাষাকে মুখের ভাষা হিসেবে নিয়ে এসেছিল, অতি রক্ষণশীলতার কারণে এখনও তা
            বাঁচিয়ে রাখতে সক্ষম হয়েছে। বাংলাদেশে মণিপুরী সাহিত্যচর্চার আনুষ্ঠানিক সুত্রপাত হয় ১৯৭৫ সালে। বাংলাদেশ
            মণিপুরী সাহিত্য সংসদ গঠন করে ’দীপান্বিতা’ প্রকাশের মাধ্যমে। বর্তমানে দীপান্বিতা প্রকাশিত হচ্ছে মৈরা নামে।
            তাদের ভাষাতেই প্রকাশিত হয়ে থাকে পত্রিকাটি। গত তিন বৎসর থেকে মণিপুরী ভাষা উৎসব পালন করা হচ্ছে।

            পুরস্কার বিতরণী, সাংস্কৃতিক অনুষ্ঠান ও সমাপনী পর্বে সাজানো হয়েছিল আয়োজনটিকে। মণিপুরীদের কিছু গন্যমান্য
            ব্যাক্তি ও ঢাকা থেকে নিমন্ত্রিত কিছু ব্যাক্তিদের উপস্থিতিতে অনুষ্ঠানটি সমৃদ্ধ হয়েছিল। শিক্ষার্থীরা বিভিন্ন
            রকম প্রশ্ন করছিল তাদের ভাষা, সংস্কৃতি ইত্যাদি সম্পর্কে। উপস্থিত বিজ্ঞ মানুষেরা সে সব প্রশ্নের উত্তর
            দিচ্ছিলেন। চমৎকার সাংস্কৃতিক অনুষ্ঠান দর্শকদেরকে মুগ্ধ করে রেখেছিল। নৃত্য মণিপুরীদের ধর্মীয় ও সামাজিক জীবনে
            গুরুত্বপূর্ণ ভূমিকা পালন করে থাকে।
            মণিপুরী জাতির জন্মলগ্ন থেকেই প্রচলিত হয়ে এসেছে লাইহারাওবা নৃত্য। এই নৃত্যের বিভিন্ন পর্যায়ে বর্ণনা করা হয়
            পৃথিবী সৃষ্ঠি, মানব সৃষ্ঠি, দেবতার উদ্বোধন, দেবতার স্তুতি। লাইহারাওবা নৃত্যের উপর ভিত্তি করে রাধা কৃষ্ণের
            ঐশ্বরিক প্রেমকাহিনী নিয়ে নির্মিত হয়েছে মণিপুরী রাসনৃত্য। এই রাসনৃত্যকে বহির্বিশ্বে তুলে ধরেছিলেন কবিগুরু
            রবীন্দ্রনাথ ঠাকুর। কবিগুরু রবীন্দ্রনাথ ঠাকুর সিলেটে রাসনৃত্য উপভোগ করতে এসে মণিপুরী মেয়েদের তৈরি করা পোশাকের
            উচ্ছসিত প্রশংসা করেন বলে জানা যায়।
            পোশাক পরিচ্ছদের বিষয়ে মণিপুরীরা এখনও স্বাতন্ত্র্য রক্ষা করার চেষ্টা করে। যারা লেখাপড়া শিখছে বা চাকরী করছে
            তারা যদিও সব রকমের পোশাকই বেছে নিচ্ছে কিন্তু গ্রাম পর্যায়ে বেশিরভাগ মণিপুরীই তাদের নিজেদের তৈরি করা পোশাক
            ব্যবহার করছে। বিশেষ করে সামাজিক বা ধর্মীয় অনুষ্ঠানগুলোতে তাদের জাতীয় পোশাকই ব্যবহার হচ্ছে।
            বাংলাদেশে বর্তমানে প্রায় ত্রিশহাজার মণিপুরীর বসবাস রয়েছে। পূর্বে মণিপুরীরা বিভিন্ন ধর্ম গ্রহণ ও বর্জন করেছে।
            আজকের মণিপুরীদের প্রধানতম ধর্ম হলো গৌড়ীয় বৈষ্ণব ধর্ম। তার আগে বোদ্ধ ধর্ম ও হিন্দু ধর্ম চর্চার প্রভাব ছিল।।
            মণিপুরে ইসলাম ধর্মের প্রবেশ ঘটে সপ্তদশ শতাব্দীর প্রথম দিকে। প্রায় দশহাজার মুসলিম মণিপুরী আছে মৌলবীবাজারের
            কমলগঞ্জ থানায়। ধর্মীয় বিশ্বাসে ইসলামের অনুসারী হলেও ভাষা ও সংস্কৃতিতে তারা মূল মণিপুরীদের সাথে এক ও অভিন্ন।
            ইতিহাসবিদদের মতে বাংলাদেশে মণিপুরীদের প্রবেশ ’সেভেন ইয়ারস ডিভাসটেশন’ এর আগে থেকেই শুরু হয় এবং পরেও অব্যাহত
            থাকে। ধারনা করা হয়ে থাকে সিলেট অঞ্চলে মণিপুরী বসতি স্থাপনের সুত্রপাত হয় মহারাজ ভাগ্যচন্দ্রের শাসনামলের প্রথম
            দিক থেকে (১৭৬৪ থেকে ১৭৯৮)।
            ১৮১৯ থেকে ১৮২৬, সাতবৎসর ব্যাপী মণিপুর- বার্মা যুদ্ধ চলাকালীন, ইতিহাসে যা ’সেভেন ইয়ারস ডিভাসটেশন’ নামে
            পরিচিত, মণিপুরী জনগন মণিপুর ছেড়ে পালিয়ে এসে কাছাড়, আসাম, ত্রিপুরা এবং বাংলাদেশের বিভিন্ন অঞ্চলে বসবাস শুরু
            করে। বৃহত্তর সিলেট ছাড়াও ময়মনসিংহের সুসং দূর্গাপুর, ঢাকার তেজগাঁও ও কুমিল্লার কসবা অঞ্চলে গড়ে উঠেছিল মণিপুরী
            বসতি।
            বাংলাদেশের মনিপুরী জনসংখ্যার আশি শতাংশই গ্রামে বাস করে এবং তাদের প্রধান পেশা কৃষি। শহরে বসবাসরত মণিপুরীরা
            স্বর্ণকার ও মোটর মেকানিক্সে পারদর্শী। এ কারণে সিলেট শহরে স্বর্ণব্যবসা ও মোটর মেকানিক্স প্রতিষ্ঠানগুলো
            বেশিরভাগই মণিপুরী মালিকাধীন। এছাড়াও কাঠের কাজে মণিপুরীদের আধিপত্য ছিল এক সময়। মনিপুরী মেয়েরা খুবই কর্মঠ।
            শোনা যায় তারা পুরুষদের চেয়ে বেশি পরিশ্রম ও উপার্জন করে। তাদের হাতে বোনা তাতের কাপড় অত্যন্ত জনপ্রিয়।
            মণিপুরীদের তাতে বোনা চাদর, ব্যাগ ,শাড়ী ইত্যাদি বর্তমানে বাণিজ্যিকভাবে তৈরি ও বাজারজাত করা হচ্ছে। মণিপুরীদের
            মধ্যে যেমন উচ্চবিত্ত শ্রেণী নেই তেমনি হতদরিদ্র শ্রেণীও দেখা যায়না। ভিক্ষাবৃত্তি বা অন্যের বাড়িতে কাজ তারা
            কখনোই করে না। বাড়ীতে কাজের জন্যও তারা কাউকে নিয়োগ দেয় না। একারণে মধ্যবিত্ত থেকে নিম্নবিত্ত সব বাড়ির মেয়েরাই
            সাংসারিক যাবতীয় কাজকর্ম নিজেরাই করে থাকে।
            ১৮২৬ খ্রিস্টাব্দে মহারাজ গম্ভীরসিংহ কর্তৃক মণিপুর রাজ্য পূনর্দখল হলেও মনিপুর, আসাম, ত্রিপুরা ও কাছার থেকে
            বাংলাদেশে মণিপুরী জনগনের আগমন ও বসতি স্থাপন অব্যাহত থাকে এবং বিংশ শতাব্দির প্রথম দিকে এসে তা শেষ হয়ে যায়।
            মাত্র কয়েক বৎসর আগেও ঢাকার মণিপুরী পাড়ায় কয়েকটি মণিপুরী পরিবার ছিল, বর্তমানে সেখানে মণিপুরীদের কোনো বসতি
            নেই। এদের কয়েকটি পরিবার সিলেট শহরে বসবাস করছেন। বর্তমানে বৃহত্তর সিলেটে মণিপুরী জনগোষ্ঠিদের বসতি অঞ্চলগুলো
            হলো- হবিগঞ্জ জেলার চুনারুঘাট থানা।
            মেলবৗীবাজার জেলার শ্রীমঙ্গল থানা, কমলগঞ্জ থানা, কুলাউড়া থানা, বড়লেখা থানা।
            সিলেট জেলার সদর থানা। সুনামগঞ্জ জেলার ছাতক থানা।
            এসব থানার বিভিন্ন গ্রামে মণিপুরীরা নিজস্ব সংস্কৃতি, ভাষা, ধর্ম ইত্যাদি সামাজিক অনুষ্ঠান মর্যাদার সাথে পালন
            করে আসছে। তবে মণিপুরী সম্প্রদায় দীর্ঘকাল বাংলাদেশে বসবাস করে থাকলেও বৃহত্তর জনগোষ্ঠির কাছে আজও প্রকৃত অর্থে
            তারা অপরিচিতই রয়ে গেছে। এক ধরনের রক্ষণশীলতা, তাদের সহজ সরল জীবন যাপন ও আধুনিক সভ্যতার জটিলতা স্পর্শ না করা
            এর অন্যতম কারণ বলে ধারণা করা হয়।
            বাংলাদেশের মণিপুরীরা নিজস্ব সংস্কৃতিতে যেমন সমৃদ্ধ তেমনি বাঙালি সংস্কৃতির সংস্পর্শে এসেও মণিপুরী সংস্কৃতিতে
            নতুন মাত্রা যোগ হয়েছে। মণিপুরী শিল্পিরা নিজস্ব সংস্কৃতি চর্চার পাশাপাশি বাঙালি সংস্কৃতির চর্চা করছে। এর ফলে
            বাংলাদেশের মণিপুরী সংস্কৃতি বহন করছে মণিপুরের সংস্কৃতি প্রবাহ থেকে এক ভিন্ন বৈচিত্র্য।
        </p></div>

</div>


</body>
</html>