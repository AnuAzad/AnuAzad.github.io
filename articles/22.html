<!DOCTYPE html>
<html lang="en">
<head>
    <meta charset="UTF-8">
    <title>বন্ধু যখন নির্যাতিত</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>বন্ধু যখন নির্যাতিত</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            শিরোনাম দেখেই অনেক পরিচিত পাঠক প্রথমেই জিজ্ঞেস করে বসবে, সত্যিই তোমার কোনো বন্ধু নির্যাতিত? প্রশ্নটা করার
            সময় তাদের স্বাভাবিক স্টাইলের সাথে খানিকটা কৌতুক মিশিয়েই বলবে আমি হানড্রেড পারসেন্ট শিওর। যেন বিষয়টা অনেকটাই
            কৌতুকের এবং কৌতুহলের। কারণ নির্যাতিত শব্দটির হকদার একমাত্র নারীরাই, এতে সন্দেহের কোনো অবকাশ নেই! তাহলে? তবে
            এরকম একপেশে ধারনার জন্ম দেওয়ার জন্য পুরুষরাই দায়ী অস্বীকার করারও কোনো উপায় নেই। যুগ যুগ ধরে তারা নিজেদেরকে
            পুরুষ পুরুষ বলে এমনভাবে জাহির করার চেষ্টা চালিয়ে আসছে যেন তারা সত্যি সত্যিই সবাই বীর পুরুষ! নির্যাতন শব্দটি
            তাদের টোকাও দিতে পারবেনা। কার এতোবড় দুঃসাহস যে তাদের নির্যাতন করবে? ফলে কি আর করা! রাখাল বালকের ব্যঘ্র নিয়ে
            কৌতুক করার ফলাফলের সাথে হালকা করে হলেও কিছুটা সামঞ্জস্য পাওয়া যায় এই বিষয়টাতে। তাই কেউ বিশ্বাস করার আগে
            সন্দেহই পোষন করে, ঘটনা কতটুকু সত্য ভাই! শোনার পর অনেক নারীই মুখে চুক চুক শব্দ করলেও ভেতরে ভেতরে খানিকটা
            উল্লসিত খানিকটা শিহরিত! আর পুরুষরা? শংকিত।
            যাই হোক, পুরুষ নির্যাতনের বিষয়টা কৌতুকের কিংবা অবিশ্বাসের হওয়ার সবচেয়ে গুরুত্বপূর্ণ কারণটা বোধহয়, ‘তাহারা
            হাতে পিঠে এর প্রমান তেমন একটা দেখাইতে পারেনা, কারণ যাহারা নির্যাতন করে তাহারা সম্ভবত বেশ শিল্পিতভাবেই
            নির্যাতন করে, মানে যার সুস্পষ্ট প্রমান চোখে কম দেখা যায়’!

            আমার এক বেচারা বন্ধু অনেকবারই আমাকে বলার চেষ্টা করেছে যে নারীরাই শুধু নির্যাতিত ধারনাটা ঠিক নয়, বহু পুরুষ
            আছে যারা নির্যাতন সহ্য করে হজম করে যাচ্ছে। বিন্তু কে শোনে কথা! পুরো বিষয়টা শোনার জন্য বলেছি, পুরুষরা নারীদের
            মনোযোগ পাওয়ার জন্য এরকমটাই বলে থাকে বলে শুনেছি। এ আর নতুন কি। বেচারা হাল ছেড়ে দেয় নাই, সুযোগ পেলেই নানাভাবে
            কথাগুলো বলার চেষ্টা করে গেছে। বলেছি, পিঠ দেখাও, চ্যালাকাঠের নাহোক, স্কেল টেস্কেলের দাগ দেখি! কি নির্মমতা
            আমার বুঝুন! তারপরও কিছুটা উন্নাসিক হয়ে শুনি তার স্ত্রীর নানান রকম কৌশলী অত্যাচারের কাহিনী! প্রথমটাই হলো
            স্ত্রীর বাপের বাড়ির দুএকজন সদস্যকে সারা বছর নিজেদের মেহমান করে রাখা!
            নারীদের নির্যাতিত হওয়ার নানান ঘটনা ও তার প্রমানের সাথে আমরা পরিচিত কিন্তু পুরুষ? কি প্রমান আছে? সব তো বীর
            বাহাদুর! পুরুষ এত কিছু পারে, পুরুষ অত কিছু পারে, পুরুষ নির্যাতিতও হতে পারে, এই ধারনা তাই অনেকেরই বিন্দু
            বিসর্গও নেই। তবে ধীরে ধীরে আমাদের কাছে পরিষ্কার হতে থাকে যে, না, সব পুরুষ বীর বাহাদুর নয়! সাধারন পুরুষের
            সংখ্যাও অনেক এবং তারা যথেষ্ট মানবিক ও সচেতন এবং দায়িত্বশীল। ঢালাওভাবে তারা সব বীর বাহাদুর নয়! সন্তানের জন্য
            সারারাত জেগে থাকার মত পুরুষও সমাজে দেখা যায়। সংখ্যায় যদিও নগন্য কিন্তু তারা অবশ্যই নমস্য।
            একটা সময় ছিল যখন নির্যাতিত হয়ে নারীরাও মুখ খুলতো না, পরিবারের সব অত্যাচার সহ্য করে যেত, কষ্ট ঢেকে রাখার
            চেষ্টা করতো, মেনে নিত নিজের ভাগ্য। সাহিত্যেও এমনটা উঠে এসেছে। কিন্তু ধীরে ধীরে আরেকটা সময় চলে আসে যখন নারীরা
            মুখ খুলতে শুরু করে, প্রতিবাদ করতে শুরু করে, মেরুদন্ড সোজা করে। গড়ে ওঠে নারীবাদী সংগঠন। শুরু হয় সচেতনতা।
            প্রতিবাদী হয় নারী। আমাদের দেশেও অবশেষে তৈরি হয় নারী ও শিশু নির্যাতন দমন আইন-২০০০।
            সমাজ ও রাস্ট্র ভাবে যাক, এবার বোধহয় একটা সুরাহা করা গেল। পুরোপুরি বন্ধ না হলেও কিছু সমস্যার সমাধান হয়ে যাবে
            অন্তত। কিন্তু বাস্তব চিত্র বলে ভিন্ন কথা। এই আইন করার পর থেকেই বোধহয় থলের বেড়াল বের হতে শুরু করে, আহ হা,
            শুধু বীর পুরুষ নয় গো, বীর নারীও আছেন! যাহারা খুব কৌশলে অত্যাচার করার দীক্ষা নিয়ে থাকেন। ইহারা হাতে মারেন না,
            নানান রকম কৌশল করে মারেন যাহা চোখে দেখা যায়না বটে কিন্তু অন্তরে বিদ্ধ করান।
            শুধু তাই নয় ইদানিং কিছু মানুষ এই আইনের অপব্যবহার করে অযথাই মিথ্যা মামলা দিয়ে ফায়দা নেয়ার চেষ্টা করছে খুব
            সহজেই। আর সেখান থেকেই প্রকাশ হতে থাকে যে শুধু নারী নির্যাতন নয় পুরুষ নির্যাতনের হারও ক্রমাগত বেড়ে চলেছে। এ
            সমীক্ষা শুধু আমাদের দেশের নয়, সারা পৃথিবী জুড়েই নারী নির্যাতনের পাশাপাশি পুরুষ নির্যাতনও বেড়ে যাচ্ছে বলে
            রিপোর্ট আসছে। কিছু কিছু জায়গায় নাকি পুরুষ নির্যাতনের হারই বেশি। ৪৫%। নারী নির্যাতন ৪০%।
            সমাজবিজ্ঞানীরা বলছেন, নৈতিক স্খলন, লোভ লালসা, অর্থনৈতিক বৈষম্য, স্বাবলম্বী হওয়া, বিশ্বায়নের ক্ষতিকর প্রভাব,
            ভিনদেশি সাংস্কৃতিক প্রবাহের আমদানী আর সবার ওপরে পরকীয়ার কারণে মূল্যবোধের অবক্ষয় হয়ে নির্যাতনের ব্যাপারটি
            পুরুষ নারী উভয়ের বেলায় অবলীলায় ঘটে চলেছে।
            এদিকে সংবিধানে যেহেতু স্পষ্টভাবে উল্লেখ আছে আইনের দৃষ্টিতে নারী পুরুষ সবাই সমান তাহলে ‘পুরুষ নির্যাতন দমন
            আইন’ নেই কেন? এ প্রশ্নকে খাটো করে দেখার কোনো উপায় নেই। পুরুষরা অবশ্যই এই আইনের জন্য সোচ্চার হবেন তা নাহলে
            পুরুষ নির্যাতনের হার বেড়ে যাওয়ার আশঙ্কা রয়েছে বলেই মনে হচ্ছে। মানবাধিকার সংস্থাগুলো বলছে, প্রচুর পুরুষ তাদের
            দ্বারস্থ হচ্ছেন, আইনি সহায়তা চাচ্ছেন, পরিবার টিকিয়ে রাখার পরামর্শ নিচ্ছেন, লিখিত অভিযোগও করছেন অনেকে। সচেতন
            মহল তাই দাবী তুলেছেন নারী নির্যাতন আইনের পাশাপাশি পুরুষ নির্যাতন আইন তৈরি না হলে সমাজের চিত্র দ্রুত বদলে
            যাওয়ার আশংকা রয়েছে।
            বেচারা পুরুষদের সবচেয়ে বেশি সমস্যা হয়ে গেছে তারা সহজেই নারীদের মতো করে প্রকাশ্যে অভিযোগ করতে লজ্জা বোধ
            করছেন, অপমানিত বোধ করছেন। অত্যন্ত সুদর্শন আমার এক আত্মীয়কে দেখেছি একই বাড়িতে দিনের পর দিন তার স্ত্রীর সাথে
            কথাবার্তা ছাড়াই বসবাস করে যেতে। পরবর্তিতে শুনেছি যে তার স্ত্রীর পূর্বের একটা সম্পর্কের কারনে তাদের এই দুরত্ব
            তৈরি হয়ে যাওয়া। সেই সম্পর্কটা ধরে রেখেছিল স্ত্রী। আমার প্রশ্ন ছিল সেই প্রেমিকের কাছে তার স্ত্রী চলে গেলেই তো
            ল্যাঠা চুকে যেত। না, সেটাও সম্ভব ছিলনা দুটো কারণে, এক- তাদের দুটি ছেলেমেয়ের জন্ম, দুই- সেই প্রেমিকটিরও বিয়ে
            হয়ে যাওয়া। তাহলে উপায় কি? একটা উপায় তো হওয়া উচিৎ! সেটা হলো এদের দুজনের মিলেমিশে থাকার একটা পরিবেশ তৈরি করে
            নেয়া। সে চেষ্টাই করেছিলেন আমার আত্মীয়টি কিন্তু সেটাও তার স্ত্রীর কারণেই সম্ভব হয় নাই। ভদ্রমহিলা কোনোভাবেই
            বিষয়টাকে সহজ করে নেয়ার চেষ্টায় সহযোগিতা করে নাই। কি মর্মান্তিক প্রেম! এক্ষেত্রে আমাদের আত্মীয়টিও ভীষণ অসহায়
            বোধ করতেন সন্তানদের নিয়ে। আমি শুনেছিলাম তাদের মেয়েটি বড় হয়ে তার বাবাকে আবার বিয়ে করার পরামর্শ দিয়েছিল।
            বুঝুন। কিরকম মানসিক নির্যাতন সহ্য করে বেঁচে ছিল মানুষটি। প্রমাণ দেখিয়ে কোথাও অভিযোগ করার উপায় ছিল কি তার?
            এমনকি একই বাড়িতে থেকে তারা আলাদা রান্না বান্না করে খেত। কি অদ্ভুত না? বলা বাহুল্য স্ত্রীর খাওয়ার খরচও বেচারা
            আত্মীয়টিই বহন করতেন। এটা নির্যাতন ছাড়া আর কি? চরম মানসিক নির্যাতন এটা। খুব সুক্ষ এবং সচেতন ভাবেই করা হত।
            আত্মীয় ভদ্রলোকের হাসি মুখ আমি খুব কম দেখেছি, তার স্ত্রীর মুখেও অমাবস্যা ছাড়া চাঁদের আলো দেখিনি কখনো। এভাবেই
            তারা জীবন কাটিয়ে দিল। বৈচিত্রময় এই পৃথিবীতে মানুষের নির্মমতার এর চেয়ে বড় উদাহরণ আর কি হতে পারে? তারা কি
            পারতো না একটা সুন্দর জীবন গড়ে নিতে? খানিকটা মেধার দরকার ছিল শুধু। নারীদের দ্বারা এ ধরনের আরও কিছু বিচিত্র
            অত্যাচারের কাহিনী আমরা আামাদের আশপাশ থেকে আঁচ করতে পারছি, স্বচক্ষেও দেখছি এবং অনুভব করছি।
            এরকম সম্পর্ক বোধহয় এখন ভুরি ভুরি। এক ছাদের নীচে থেকে একজন আরেকজনের শত্র“র মতো। সন্তানদের কারণে একেবারে ত্যাগ
            করেও চলে যেতে পারেনা, আবার মানিয়ে নিতেও পারেনা বলে চালিয়ে নেয়া। এরকম জীবন যাপনে মানুষ তার অহং পুষে রেখে
            সমাজকে অসুস্থ করে দিচ্ছে।
            তাই এখন সবচেয়ে জরুরী মানুষের নৈতিকতা ও সুস্থ সমাজ ব্যবস্থার দিকে নজর দেয়া। নির্যাতন তো নির্যাতনই, সেটা পুরুষ
            হোক আর নারীই হোক, এর নিয়ন্ত্রন জরুরী। নির্যাতন করার মানসিকতার বিলুপ্তি হওয়া প্রয়োজন। এই সমাজের একজন সচেতন
            নারী হয়ে তাই জোর দাবী তুলছি অতিশীঘ্র ‘পুরুষ নির্যাতন আইন’ও তৈরি করার, তাহলেও হয়ত ‘নির্যাতন’ বিষয়টা কিছুটা
            রোধ করা যেতে পারে।

            <br><br>(১৪/১১/২০১৬ যায়যায়দিন পত্রিকায় প্রকাশিত।)

        </p></div>

</div>


</body>
</html>