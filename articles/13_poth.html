<!DOCTYPE html>
<html lang="en">
<head>
    <meta charset="UTF-8">
    <title>পথ চলাতে আনন্দ</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>পথ চলাতে আনন্দ</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            প্রতিবছরই ভেবেছি এবারে লালন শাহ’র মাজারে দোলপূর্ণিমার সময়ে যাব কিন্তু কোনো বারই যাওয়া হয়নি। অবশেষে হঠাৎ করেই
            যাওয়ার সুযোগ হয়ে গেল। কুষ্টিয়ার শহরতলি ছেউড়িয়া গ্রামে সাইঁজির মাজার প্রাঙ্গনে লালন শাহের স্মরণোৎসব উপলক্ষে
            দোলপূর্ণিমার সময়ে পাঁচদিনের অনুষ্ঠান হয়ে থাকে। আগে তিনদিন হতো এখন বিদেশীরাও আসে বলে পাঁচদিন করা হয়েছে।
            সাঁইজি জীবিত থাকা কালে দোলপূর্ণিমার তিথিতে ফাল্গুনের শেষে এখানে গানের আসর বসাতেন। ১৮৯০ সালে তার তিরোধানের পর
            থেকে তার ভক্তরা দোলপূর্ণিমায় এখানে গানের আসর করে আসছে। দেশের বিভিন্ন জায়গা থেকে শত শত লালন ভক্তরা এসে জমায়েত
            হয়। এখন ভক্ত ছাড়াও সাধু ফকির প্রকৃতির লোকজনও এসে জমা হয়। আমরা গেলাম বিশ তারিখে, আঠারো তারিখ থেকে শুরু। আমি,
            ডাঃ খালেদা ও ডক্টর মুনির (ওরা দুজনেই ঢাকা বিশ্ববিদ্যালয়ে পড়ান)। আমরা এসবি পরিবহনে কুষ্টিয়ার টিকিট কেটে সাড়ে
            নয়টার গাড়ীতে চড়লাম। ডাঃ খালেদার ডাক নাম অরুনা। অরুনা নিজের হাতে স্যন্ডউইচ বানিয়ে এনেছিল, আমি কাবাব। সারা
            রাস্তা স্যন্ডউইচ, কাবাব আর আঙুর খেতে খেতে কুষ্টিয়া পৌছালাম বেলা আড়াইটার দিকে। মোট পাঁচঘন্টা লেগে যায় পৌছাতে।
            নেমেই আগে একটা হোটেলে মাছের ঝোল দিয়ে ভাত খেয়ে নিলাম আমরা। সাবান দিয়ে ধোয়ার পরেও হাতে হলুদের দাগ লেগে রইলো।
            কুষ্টিয়ার মানুষ কি খাবারে বেশি বেশি হলুদ খায়! তবে অ্যান্টি এ্যজিং হিসেবে নাকি ভালো কাজ করে। আমাদের বন্ধু ডাঃ
            তাহমিনার সাথে আগেই যোগাযোগ করেছিলাম, সে কুষ্টিয়াতেই থাকে। ওদের একটা ছোটখাট গেস্টহাউস আছে, ওখানেই আমাদের
            থাকার ব্যবস্থা। তারপরদিন তাহমিনার সপরিবারে ইন্ডিয়া যাওয়ার কথা। তারপরেও সে আমাদের সময় দিল, ঠিকঠাক মত থাকার
            ব্যবস্থা করে দিল ও নিজেদের গাড়িটা ব্যবহার করার সুযোগ করে দিল। আমরা সন্ধ্যেবেলা ওদের গাড়ি নিয়ে ছেউড়িয়া গেলাম।
            গাড়ি ছেড়ে দিতে হলো মাজার থেকে প্রায় মাইলখানেক আগেই। এই সময়ে ভেতরে গাড়ি ঢোকানোর নিয়ম নেই। হাঁটতে খারাপ
            লাগছিলনা। চায়ের একটা দোকান দেখে মুনীর ভাই বসে গেল। আমি আর অরুনাও বসে লাল চা খেলাম। প্রচুর ভিড়ের মধ্যে হাতের
            কনুই দিয়ে ঠেলে ঠুলে আমরা ভেতরে ঢুকলাম। সাধু, ফকির জাতীয় লোকজন সব বসে বসে গল্প করছে। জিজ্ঞেস করলাম, গান কখন
            হবে? ওরা জানালো রাত নয়টার পর প্রোগ্রাম শুরু হবে, এখন গ্রুপে গ্রুপে এখানে ওখানে বসে যে যার মত গান করছে বা
            করবে। আমরা এদিক ওদিক তাকিয়ে একটা জটলা দেখে এগিয়ে দেখি গান হচ্ছে। একটা বাচ্চা মেয়ে শাড়ী পরে গান করছে আর তাকে
            ঘিরে কিছু লোকজন বসে আছে, হাতে তাদের দোতরা এবং ঐজাতীয় আরও কিছু বাদ্যযন্ত্র। আমরাও দাঁড়িয়ে গেলাম, শুনলাম, ছবি
            তুললাম। ঐ মেয়েটি আরও দুটি গান গাওয়ার পর ওর চেয়ে বয়সে সামান্য বড় আর একটি মেয়ে গান গাইলো। ভালোই গাইলো দুজনেই।
            মেয়েটি গান শুরু করার আগে কাছেই বসে থাকা তার গুরুজীর পা ছুঁয়ে আর্শীবাদ নিল, জানলাম মেয়ে দুটি এখন তাদের
            গুরুজীর কাছে শিখছে। আস্তে আস্তে জায়গাটায় ভিড় বাড়তে থাকলে আমরা সরে আসলাম। একটু ফাঁকা মত জায়গায় চাঁদ দেখার
            জন্য দাঁড়ালাম। গত দুদিন নাকি ছিল চাঁদের আশ্চর্য রুপ, এখন ঠিক ওরকমটা মনে হলোনা। তবে তার অসাধারন একটা রূপ আমি
            আর অরুনা রাত বারটার দিকে উপভোগ করলাম। সে কথায় পরে আসছি।
            লালন একাডেমিতে ঢুকলাম, উদ্দেশ্য মিউজিয়াম ও বই পত্র দেখা। বইপত্র তেমন একটা পাওয়া গেলনা। একটা সুভ্যেনিওর পেলাম
            টিকিট বিক্রি করছিল যে ছেলেগুলো তাদের কাছে, কিনতে হলো অবশ্যই। খুব বেশি দিনতো হয়নি এই একাডেমি গড়ে ওঠার, তাই
            সময় লাগবে ঠিকঠাক মত গুছিয়ে উঠতে, জানালো ওরা। আরও খানিকক্ষন ঘোরাঘুরি করে আমরা বের হয়ে আসলাম, হাঁটতে থাকলাম।
            অন্যান্য সব মেলার মত রাস্তা জুড়ে নানান রকম জিনিষের মেলা বসে গেছে। চুড়ি থেকে আরম্ভ করে বই পত্র, গজা মজা সব
            কিছু! আমাদের একটু তাড়াতাড়িই ফিরতে হলো কারণ তাহমিনার হাসবেন্ড ডাঃ মুনির (ওনার নামও মুনির!) আমাদের রাতের
            খাওয়ার জন্য বলে রেখেছিলেন। কুষ্টিয়া শহরে সনো টাওয়ার নামে একটি হাসপাতাল আছে ডাঃ তাহমিনা আর ডাঃ মুনিরের। এ
            ছাড়াও আসেনির্ক মুক্ত পানি পান করার জন্য সনো ফিল্টার উদ্ভাবন করেছেন ডাঃ মুনির ও তার এক ভাই। সনো ফিল্টার তৈরির
            কারখানা তাদের বাড়ির কম্পাউন্ডেই করা হয়েছে। বাড়িটির নামও চমৎকার, ’অবন্তিকা’। তাদের কারখানার তৈরি সনো ফিল্টার
            বিভিন্ন এনজিওর মাধ্যমে সারা দেশে ব্যবহৃত তো হচ্ছেই, বিদেশেও যাচ্ছে। ইন্ডিয়া, নেপাল তাদের তৈরি ফিল্টার
            ব্যবহার করছে।
            রাতে চায়নীজেই খাওয়ালো। খুব সকালে ইন্ডিয়ায় যাবে বলে রাত সাড়ে দশটার মধ্যেই আমাদের কাছ থেকে বিদায় নিল ওরা। তবে
            তারপরের দিন শিলাইদহে আমাদেরকে নিয়ে যাওয়ার জন্য তাদের ড্রাইভারকে নির্দেশ দিয়ে রাখলো। তাহমিনাকে বার বার
            ধন্যবাদ জানিয়েও মনে হচ্ছিল ঠিকমত জানানো হলোনা।
            আমি আর অরুনা একরুমে দুটো আলাদা বিছানায় শুয়ে গল্প করতে করতে ব্যলকনিতে এসে দাঁড়ালাম। বিদ্যুত চলে গিয়েছিল, যদিও
            আইপিএস দিয়ে ঘরের ফ্যান চলছিল তারপরেও আমরা ব্যলকনিতে দাঁড়ালাম। চারদিকে নিঝুম, লোকজনের চলাচল বলতে গেলে নেই-ই,
            ফাঁকা ফাঁকা বাড়িঘর আর এইসব কিছুতেই চাঁদের আলোর আভা এমনভাবে ছড়িয়ে আছে যে আমরা মুগ্ধ না হয়ে পার পাইনা! এমনও
            সৌর্ন্দয আছে না কি! আছেই তো! না হলে দেখছি কি! আমার চোখে তো এখনও লেগে আছে! একেকটা জায়গার এমন মাধুর্য আছে বলেই
            সেসব জায়গায় এমন মানুষদের উদ্ভব হয়। আমাদের দর্শন!
            আমরা সকাল নয়টার দিকে তাহমিনাদের গাড়ীতে শিলাইদহ কুঠিবাড়ী গেলাম। তাহমিনারা সকাল ছয়টার পরেই ইন্ডিয়ার উদ্দেশ্যে
            বাড়ী থেকে বের হয়ে গিয়েছিল, পরে ফোনে কথা হয়েছিল আমাদের। যাই হোক কুঠিবাড়ীতে সব ঘুরে ঘুরে দেখলাম, আর
            জোড়াসাঁকোতে গিয়ে আমার যে অনুভুতি হয়েছিল সেরকমই অনুভুতি অনেকটা এখানেও হলো। মনে হচ্ছিল একটু পরেই কবিগুরু মাঠে
            নেমে আসবেন আর ’পাগলা হাওয়া’ শুরু হয়ে যাবে। একজন লেখকের এমন কিংবদন্তি হওয়াটা সহজ কথা না! তার জন্য যে পরিশ্রম
            তিনি করেছিলেন (আমার কাছে সেটাই সবচেয়ে বেশি মনে হয়) তার তুলনা হয়না!
            আমরা পুরো এলাকাটা ঘুরে ঘুরে দেখছিলাম, হঠাৎ করেই দেখি দুতিনজন লোক, সাথে হারমোনিয়াম গলায় ঝুলিয়ে দীঘিরপাড়ে
            মাদুর বিছিয়ে বসলো। আমরাও কাছাকাছি একটা বাঁধানো বেঞ্চে বসে পড়লাম। দীঘিরপাড়ে এরকম অনেক কটাই বাঁধানো বসার জায়গা
            আছে। গান ধরলো একটা লোক, ’আমারও পরানও যাহা চায়’, তবে হারমোনিয়াম বাজালো আরেকজন। এরপরে ’যখন পড়বেনা মোর পায়ের
            চিহ্ন এই বাটে’। এরপরেই লোকটা শুরু করলো লালনগীতি, ’তিন পাগলে হলো মেলা নদে এসে’। লোকটার ছবি তুলতে গিয়ে জানতে
            পারলাম সে অন্ধ। দশ বছর ধরে এই দীঘিরপাড়ে এসে গানের আসর করে। লোকজন জমা হয়, টাকা পয়সা যে যা পারে দেয়, তাতেই
            সংসার চালাতে হয়। জন্ম থেকে সে অন্ধ নয়, ধানের কুড়া চোখে পড়ে চোখ দুটো নষ্ট হয়েছে বলে জানালো সে। আমরাও কিছু
            টাকা তার হাতে দিলাম। কাছেই থাকে বলে জানালো সে। তার গলাতে লালনগীতিটাই ভাল শোনাচ্ছিল। সবাই সেটাই শুনতে চাইছিল।
            একজন ডাব বিক্রেতার কাছ থেকে আমরা ডাব কিনে খেলাম। গাছের বীচি দিয়ে তৈরি করা ( কোন গাছের বীচি এটা জানতে পারিনি)
            গলার মালা কিনলাম যদিও জানি একদিনের মধ্যেই বীচিগুলো শুকিয়ে যাবে, তারপরেও। এরপরে কাঠের তৈরি কিছু জিনিষ বিক্রি
            হচ্ছিল সেখান থেকেও একটা করে জিনিষ কিনলাম, বড় আশা করে বসে আছে ছেলেটা জিনিষগুলো নিয়ে, তাই। অনেক দর্শনার্থী
            হাঁটাহাঁটি করছিল এদিক ওদিক। একটা ছেলে একটা টেবিলের উপরে বই রেখে বিক্রি করছিল, নানা রকম বই। বইগুলো নেড়ে চেড়ে
            দেখার সময়ে ছেলেটিকে যখন জানালাম আমিও লেখালেখি করি এবং নাম জানালাম ( আমাকে কেউ দেখলেই চিনে ফেলে এমন হয় না!)
            তখন ছেলেটি আমাকে খুব আশ্চর্য করে দিয়ে জানালো সে আমার লেখা গল্প পড়েছে ভারত বিচিত্রায়। আমার এই গল্পটি অনেক আগে
            বের হয়েছিল ভারত বিচিত্রায়। জানিয়ে দেই ছেলেটির একাডেমিক শিক্ষা খুবই সামান্য। আমার লেখালেখিও খুব সামান্য তাই
            এই কথাটা শোনার পর আমি ভীষণ অভিভুত হয়ে যাই। আমার ব্যাগে থাকা আমার লেখা ছোট গল্পের সংকলন পাখিদের প্রেম বইটি
            আমি ছেলেটিকে উপহার দেই এবং বইটি এরকম একজন পাঠকের হাতে দিতে পেরে ভীষন আনন্দ পাই। এরকম ছোট ছোট আনন্দের জন্যই
            হয়তো আমরা হতাশ হয়েও আবার লিখতে বসি, বেঁচে থাকি, আনন্দে পথ চলি!

        </p></div>

</div>


</body>
</html>