<!DOCTYPE html>
<html lang="en">
<head>
    <meta charset="UTF-8">
    <title>একজন পেয়ারা বানু ও ফিদেল কাস্ত্রো</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>একজন পেয়ারা বানু ও ফিদেল কাস্ত্রো</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            একটা খুব সাধারণ মেয়ে। কোনোরকম নামটা সই করতে পারে কি পারেনা, কি আত্মমর্যদাবোধ ভাবা যায়না। এরকমটাই হওয়া উচিৎ
            কিন্তু কেন জানি এরকমটা চোখেই পরেনা আমাদের। বেশিরভাগই প্যান প্যান করে মেনে নিতে দেখি, সমঝোতা করতে দেখি এবং
            একটা সময়ে ধুকে ধুকে জীবন টেনে নিয়ে পদ্মায় ভেসে যেতে দেখি--দেখুন দেখুন, আমি এক অসহায় নারী, কিই-বা আর করতে
            পারি! এভাবেই দেখে অভ্যস্ত আমরা। কিন্তু এবারে চোখ একটা ধাক্কা খেল, এ মেয়ে ত্যান ত্যানা নয়। বিশ্বাস করবেন যে,
            সে খানিকটা প্রতিবন্ধি টাইপের। কিন্তু যে কথাটাই সে একটু এলোমেলো করে বলছে কনফিডেন্টলি বলছে। একে দুই’য়ে দুই’য়ে
            পাঁচ হয় বলে কেউ কিছু বোঝাতে পারবে না।
            মাত্র তের বছর বয়সে বাবা মা বিয়ে দিয়েছিল কিছু টাকা যোগাড় করে, ভাদাইম্যা একটা চ্যাংড়ার সাথে। ভেবেছিল পরের ঘরে
            পাঠানোটাই ফরজ কাজ, সে যেমনই হোক। তাছাড়া এরকম একটা মেয়ে নিতে ছেলেপক্ষ রাজী হয়ে তাদের ধন্য করেছিল বলেই মনে
            করেছিল তারা। মেয়েটাও প্রথমে মেনে নিয়ে বছরখানেক বাপের বাড়ি আর শশুড় বাড়ি হাঁটাহাঁটি করেই ঘাড় সোজা করলো- যাইতাম
            না! ঐ ভাদাইম্যার লগে যাইতাম না। বাপের বাড়ির একমাত্র মাটির ঘরটির সিড়িতে বসে ঘোষনা দিল মেয়েটি।
            না, বিয়ের সময় কেউ এগিয়ে এসে বাধা দেয়নি। গ্রামের একটি মানুষও না। তারা হাসতে হাসতে গরুর মাংস আর বুটের ডালের
            তরকারী খেয়ে বর বউকে মাথায় হাত ছুইয়ে যে যার বাড়ি চলে গেল।
            ও ভাদাইম্যা, তুই কি? খুন্তি হাতে মাথার কাছে দাড়িয়ে মায়ের প্রশ্ন।
            হ, আমি বোকা সোকা মানুষ হইলেও ওর মত কাম চোর না। সারাদিন খালি টো টো। একটা পয়সা আনতে পারেনা। অগো বাড়িত আমি সব
            কাম করি। আমি বইস্যা খাইনা মা। অন্য মানুষের বাড়িত এই কাম করলে টাকা পাইতাম আমি।
            মা পারলে খুন্তি দিয়ে মুখ পুড়িয়েই দেয় প্রায়। সরে বাঁচে মেয়েটি।
            যে দেশে পেয়ারার জন্ম সে দেশে ফিদেল কাস্ত্রোর মত প্রতিটি নাগরিকের জন্য তো কেউ রেশনের ব্যবস্থা করে দিতে পারেন
            নি। এরকম একজন দেশ নেতা থাকলে হয়ত পেয়ারার মায়েদের খুন্তি নিয়ে নিজের মেয়ের মাথার কাছে দাড়িয়ে থাকতে হতোনা।
            এই মহান বিপ্লবী বিপ্লবের পর থেকে সে দেশের প্রতিটি নাগরিকের জন্য রেশনের ব্যবস্থা করে রেখে তারপর পৃথিবী
            ছেড়েছেন। কবে হতে পারে এই ব্যবস্থা আমাদের দেশে? হবে কি? কোনো নেতা কি স্বপ্ন দেখেন? কেউ হয়তো দেখতো একসময়
            কিন্তু এখন? নিজের অসাধারণ মেধায় বার বার খুনীদের খুন করার পরিকল্পনা নস্যাৎ করে দীর্ঘদিন বেঁচে থেকে এই মহান
            ব্যাক্তি তার দেশের সব মানুষের খাওয়া পরার ব্যবস্থা করে স্বাভাবিক মৃত্যু বরণ করেছেন। প্রতিটি নাগরিককে রেশনের
            জন্য নাকি মাসে মাত্র দুই ডলার দিতে হয়। বাকিটা যে যার সাধ্য মত খরচ করে। এই রেশনে প্রতিটি মানুষের জন্য ১০ কেজি
            চাল, ৬ কেজি মাংস আরও নানা রকম প্রয়োজনীয় আইটেম বরাদ্দ ছিল। যার মধ্যে ছিল গর্ভবতী মহিলা ও ৭ বছর বয়সের নিচের
            শিশুদের জন্য প্রতিদিন এক বোতল দুধ। জেনেও শান্তি লাগছে এই ভেবে যে এরকম একটা দেশের সন্ধান অন্তত জানি।
            তো বেশ কিছুদিন এরকম গেল পেয়ারা। শশুড় বাড়ি থেকে কেউ আদর করে ডাকতে এলোনা তাকে। মা মুখ নাড়িয়ে নাড়িয়ে আবার একটা
            বিয়ে দেবার হালকা হুংকার দিল। যেন বিয়ে শব্দটাতে, বিয়ে বিষয়টাতে সুখের রেনু ঝরে টুপটাপ করে! এলোমেলো ভাবে কথা
            বলা মেয়েটি কিন্তু যা বোঝার বুঝে গেল। অতঃপর ল্যাকের প্যাকের করা মেয়েটি সোজা হলো, পালিয়ে চলে এলো একদিন ঢাকা
            শহরে। আরেকটা বিয়ের গন্ধ বা লোভ তাকে আটকে রাখতে পারলোনা। গ্রামের মানুষ অবাক। এই আউলা মেয়ে কোথায় কি করবে রে
            বাবা।
            এই মেয়ের সাক্ষাত যখন পেলাম তখন সে মুক্তির নানা রকম পথ চিনে গেছে। একটা একটা শুনছি আর অবাক হয়েছি। ঢাকা শহরে
            এসে তিনমাস এক বাড়িতে পারমানেন্ট কাজ করার পর বাড়ি থেকে ঘুরে আসার নাম করে ছেড়ে দিয়েছে সেই কাজ। কেন জানেন?
            কারণটা হলো দিন নেই রাত নেই এক বাড়িতে সারাক্ষন বসে থেকে হুকুম পালন করতে পারবেনা সে! এবার থেকে পার্ট টাইম কাজ
            করবে। তিন চার ঘন্টা যাই হোক কাজ করে রাতে নিজের একটা থাকার জায়গায় বুক ভরে নিঃশ্বাস নিতে চায় সে। না, সে
            গার্মেন্টেসও কাজ করতে রাজী নয়! সকাল থেকে রাত অবধি আটকা থেকে কাজ করতে চায়না। সে নিজের মত করে বেড়াতে চায়,
            ঘুরতে যেতে চায়, নিজের মতো করে বঁচতে চায়। খাওয়া পরা আর সামান্য কিছু জমানোর মত টাকা রোজগার করতে পারলেই সে
            খুশি। তাকে তো অকম্মা স্বামী কিংবা সেই স্বামীর ঔরসজাত সন্তান মানুষ করতে হবেনা, তাহলে প্রয়োজন কি বেশি টাকার!
            ওদের এলাকার বেশিরভাগ পুরুষ মানুষই নাকি স্ত্রীর রোজগারে বসে খায়। স্ত্রীরা প্রতি মাসে স্বামী আর সন্তানের জন্য
            ঢাকা শহরে কাজ করে বাড়িতে টাকা পাঠায়। এই মেয়ে তা করতে রাজী নয়। গ্রেট! আই স্যালুট হার!
            অনেক শিক্ষিত চাকরিজীবি মেয়েকেও যেখানে সমঝোতা করে চলতে দেখি সেখানে এই মেয়ের ভাবনা তাদের সমাজে একটা চপেটাঘাত
            করার মতই উদাহরণ। সমাজে সমঝোতা করেই চলতে হয় বা হবে আমাদের কিন্তু সেটারও একটা সীমা আছে। সেই সীমা অতিক্রম করলে
            আর সমঝোতায় হয়না, তখন সরাসরি যুদ্ধ!
            এই যুদ্ধটা করতে হয় বলেই নারীরা নারীবাদী হওয়ার মানসিকতা তৈরি করে। পেয়ারা কি তাহলে নারীবাদী? মনে হয় না। নিজের
            মত করে বাঁচতে চাওয়াকে নারীবাদী বলা যায় না। কিন্তু কিছু পুরুষ মানুষ আছে যারা নারীদের নিজের মত করে বাঁচতে
            চাওয়াটাকেই নারীবাদী বলে চর্চা করেন। আসলে এটাও তো ঠিক নারীবাদীরা এই শব্দের ব্যবহারটা সঠিকভাবে করতে পারছেন না
            বলেই এ বিপত্তি! অনেকে অপব্যবহারও করেন, কোনো কোনো সময় বাড়তি সুবিধাও ভোগ করতে চান। এখানেই গোল বাঁধেরে বাবা।
            আপনারা নারীবাদী বলে নিজেকে জাহির করবেন আবার বাসে আলাদা সিট চাইবেন বসার জন্য, অফিসেও এই অজুহাত সেই অজুহাত
            দিয়ে বসের কাছে ধন্না দিবেন, কেমনে হবে তাহলে! অনেককেই বলতে শুনেছি এরকমটা। অনেক সময় নাকি দেখা যায় একটা ইয়াং
            মেয়ে বসে আছে লেডিস সিটে পাশে একজন বৃদ্ধ পুরুষ দাঁড়িয়ে! এখানে মেয়েটা কোনো রকম মানবতার ধার ধারছেনা, বুঝুন!
            তাহলে এরকম আরও কিছু বিষয়ে মানবতা কি শুধুই পুরুষদের জন্য নির্ধারিত নাকি? সম অধিকারের দাবী করলে বাড়তি কোনো রকম
            সুবিধার আশা করা কি উচিৎ আমাদের?
            একারনেই পেয়ারা কাহিনীর আখ্যান। পেয়ারা কারও কাছে কোনো রকম সুবিধা আশা করেনা। তার যতটুকু কাজ ততটুকুই আশা, এখানে
            বাড়তি কোনো চাওয়া নেই, এমনকি সে যে সামান্য একটু প্রতিবন্ধি সেটা বুঝেও কোনো রকম সুবিধা সে নিতে চায়না। একজন
            সুস্থ স্বাভাবিক মানুষ কত কিছুর যে আশা করে করে শেষমেশ হতাশ হয়ে সবাইকে দুষতে থাকে সে সব তো অহরহই দেখছি আমরা।
            পেয়ারা আখ্যান শেষ করার আগে আমার চোখ দিয়ে স্ক্যান করে ওর পেট থেকে যে কথাটা শেষ মুহূর্তে বের করেছি সেটা হলো
            পেয়ারা শুধু ওর স্বামীর কারণে ঘর ছাড়ে নাই, ঘর ছাড়ার বড় কারণটা ছিল ওর শশুর! বুঝুন! সেকারণেই যুদ্ধ শুরু!
            স্যালুট পেয়ারা। স্যালুট কাস্ত্রো।

            <br><br>(১৯/১২/২০১৬ যায়যায়দিন পত্রিকায় প্রকাশিত।)

        </p></div>

</div>


</body>
</html>