<!DOCTYPE html>
<html lang="en">
<head>
    <meta charset="UTF-8">
    <title>স্কুটির মেয়েটি</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>স্কুটির মেয়েটি</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>স্কুটির মেয়েটি
            হঠাৎ করেই মেয়েটির মুখোমুখি হলাম। একদম তার স্কুটির সামনে। এটাকে স্কুটিই বলে আমি নিশ্চিত। রাস্তাটায় গাড়িটাড়ি
            দিয়ে একেবারে মহাযজ্ঞ, এদিকে ওদিকে কোনোদিকে একইঞ্চিও জায়গা নেই যাওয়ার মতো, আমি ফল কেনার জন্য দোকানের সামনেই
            কোনোমতে দাঁড়ানো; সন্ধ্যা নেমেছে কেবল। দু’পা দু’দিকে ছড়িয়ে, মাথায় হেলমেট মেয়েটি একে ওকে পাশ কাটিয়ে হঠাৎ করেই
            নিজের স্কুটি বাঁচিয়ে একেবারে আমার সামনে ভুউ- ভুউ করে দাড়ালো। খোলা চুল দেখে নিশ্চিত হলাম- মেয়েই। ততক্ষণে আমার
            চোখ মুগ্ধতায় স্থির। সেও তাকিয়ে আছে আমার দিকে। ভয়হীন পরিষ্কার চোখ। একটু পরেই নড়ে উঠলো সব মানুষ, গাড়িটাড়ি
            ইত্যাদি। মেয়েটিও ভুস করে হর্ন দিয়ে চলে গেলো। মেয়েটি চলে যাওয়ার পরও দু’মিনিট সেভাবেই দাড়িয়ে ছিলাম। অতঃপর ফল
            হাতে দরদাম।
            রাস্তাঘাটে দূর থেকেই বাইক চালানো মেয়েদের দেখেছি, এতো কাছে থেকে দেখার সৌভাগ্য হয়নি। আজ দেখা হলো একজন সাহসী
            মেয়ের আলোকিত মুখ। সব মেয়েদের চোখ মুখে এমনটাই আলো দেখতে চাই আমি কিন্তু দেখতে পাইনা। বেশিরভাগ মেয়েদের চোখই
            অভিযোগে ভরা। এটার,ওটার, সেটার- নানা কিছুর অভিযোগ।
            আজকালকার মেয়েরা যতবেশি প্রযুক্তি নির্ভর হচ্ছে ততবেশি অভিযোগে। ওহে বালিকারা, নিজেরোই প্রতিরোধ করতে শেখো।
            অন্যের দ্বারস্থ হওয়ার চিন্তা কেন এখনও! প্রতিরোধের ফর্মূলা তোমাদেরই বের করতে হবে। কার কাছে অভিযোগ করো আর কেনই
            বা করো, কে তোমাদের সাহায্যে এগিয়ে আসবে আর কেনই বা আসবে! মানুষ আগুন জ্বেলে রান্না করে খেতে শিখলো প্রয়োজনেই তো
            নাকি? তোমরাও প্রয়োজনে নিজের ভেতরে আগুন জ্বালাতে শেখো, প্রযুক্তি উদ্ভাবন করো। থ্রি জি ফেলে এখন ফোর জি’র যুগ।
            প্যান প্যানানি বন্ধ করো হে নারী! এ ওটা করে দিলনা, সে সেটা করে দিলনা, আর কত?
            একটা পরামর্শ একটু যেচেই দিতে চাই, সেটা হলো গণিত শেখো। বেশির ভাগ মেয়েকেই দেখেছি অংক করতে ভয় পায়। তাদের
            মায়েরাও ভয় পেত তারাও ভয় পায়। যেন অংক অনেকটা জুজুবুড়ি। এই ভয় পাওয়া আশি ভাগ মেয়ের বেলায় দেখেছি। অথচ অংক একটা
            সাংঘাতিক মজার ব্যাপার। আমি পিথাগোরাসের সংখ্যাতত্ত্বে বিশ্বাসী- গণিত চর্চায় জীবন সহজ হয় বলে বিশ্বাস করি। যারা
            সংখ্যা বোঝে, অংক বোঝে, তারা জীবনের সব সমস্যার সমাধানের জন্য তৈরি থাকে। সমাধানের পথও তারা খুঁজে বের করে নেয়।
            অন্যের ওপর নির্ভর করার জন্য সময় নষ্ট করেনা। সংখ্যা জানলে টাইমিং জানবে, টাইমিং জানলে দ্রুত সিদ্ধান্ত নিতে
            শিখবে সাথে হাত- পা, চোখ- কান, নাক সব কিছুর একস্ট্রা ব্যবহারও শিখবে। এক কথায় চৌকস হবে। পুতু পুতু ন্যাকা
            ন্যাকা টাইপ হবেনা। সাজগোজেই শুধু আধুনিক হলে হবেনা, ভাবনাগুলোয় পরিবর্তন না আনলে মধ্যযুগীয় ভাবনায় কোনোভাবেই
            চৌকস হওয়া যাবেনা। শুনেছি ইহুদি মায়েরা প্রেগন্যান্ট থাকার সময় অংকের বই নিয়ে চর্চা করে। সম্ভবত সেকারণেই বিশ্বে
            এখন ইহুদিরাই সবচেয়ে বুদ্ধিমান জাতি হিসেবে পরিচিতি লাভ করেছে।
            ২০০৫ সালে ভারতের মুম্বাই শহরে কিছুদিন থাকতে হয়েছিল। তখন দেখেছিলাম ওদের মেয়েরা সব বাইক চালিয়ে চলাফেরা করছে।
            কি যে ভালো লাগতো দেখে। সবচেয়ে মজার ব্যাপার যেটা লক্ষ্য করেছিলাম তা হলো প্রায় প্রতিটি মেয়ের পেছনে একজন করে
            ছেলে বসা। আরামসে একজন মেয়ের পেছনে বসে ঝিমুতে ঝিমুতে যাচ্ছে! বাইকে বসা প্রায় পঞ্চাশ ভাগ মেয়েদের পরনেই শাড়ি
            দেখেছি বাকিদের প্যান্ট সার্ট। রাস্তায় বের হলে আমি শুধু ওদের দিকেই তাকিয়ে থাকতাম আর ভাবতাম আমাদের মেয়েরা কবে
            এভাবে চলাফেরা করার সুযোগ পাবে বা সুযোগ তৈরি করে নেবে।
            বাইক বা স্কুটি চালানো মেয়ে দেখলেই কেন জানি মনে হতো, এরই নাম হলো স্বাধীনতা। ছেলেদের মতো রাস্তায় দাঁড়িয়ে
            পেচ্ছাব করতে চাওয়ার নাম স্বাধীনতা নয়। সেটা ছেলে আর মেয়ে বলেতো কথা নয়, ব্যাপারটাই নোংরা একটা কাজ। একটা স্কুটি
            চালিয়ে কারও ওপর নির্ভর না করে, না বাস না রিক্সা না সিএনজি, দুনিয়ার সব কাজ সেরে নিশ্চিন্তে ঘরে ফেরার নামই তো
            স্বাধীনতা, নয়কি? চলাফেরায় স্বাধীনতা না থাকলে আর কিসের স্বাধীনতা? তাই বলে রাত এগোরোটায় একা একা স্কুটি নিয়ে
            ঘোরার কথা আমি বলবোনা। আমার বাবা বলতেন, রাত দশটার পর কোনো ভদ্রলোকের ছেলে মেয়ে ঘরের বাইরে থাকেনা। যদিও যুগ এখন
            পাল্টেছে কিন্তু সমাজ কী খুব একটা পাল্টেছে? সভ্য হয়েছে কি? সভ্যতা কতটুকু এগিয়েছে? তাহলে এতো এতো মৌলবাদী সহবত
            সত্ত্বেও কেন এতো অনাচার? আর বিশ্বস্ততা, নৈতিকতা? সেতো দেখা যাচ্ছে শূণ্যের কোঠায়! নারীরাই বা নারীবাদী লেকচার
            দিয়ে দিয়ে কতটুকু পরিবর্তন এনেছে?
            বাইক বা স্কুটি চালানোর সবচেয়ে মজা হলো আকাশটাকে একেবারে সাথে নিয়ে ঘোরা। বাইকের সিটে বসলেই তো স্বাধীন বাতাসের
            ছোঁয়া ঘাড়ে পরশ বোলাতে থাকে। গাড়ির ভেতর বসে থাকলে সেটা আর হয়না বলেই কেন জানি আমার মনে হয়। ঘরে বসে থাকলে যেমন
            শোয়ার ঘর, টিভি ঘর আর রান্না ঘরের চিন্তায় মাথা প্রায় বিবশ, অনেকটা তেমনি! সবই অবশ্য আমার কল্পনা নয়, কিছু
            অভিজ্ঞতা আছে আমার। সেই থেকেই ভাবনাটা প্রসারিত। বাইকের সিটে বসলেই মেরুদন্ডটা সোজা করার সাথে সাথে পা দুটো শক্ত
            হয়, মনটাতেও কঠিন একটা প্রলেপ জড়িয়ে যেতে শুরু করে, আমি নিশ্চিত। আর মনটা কঠিন হতে শুরু করলে প্যান প্যান ভ্যান
            ভ্যান করা সব আস্তরনগুলো অটোমেটিক্যালি খসে পড়তে বাধ্য। মেয়েদের নাজুক মন আর নাজুক বদন যতদিন না শক্ত করার
            শিক্ষা গ্রহণ করছে ততদিন সমাজ এমনটাই থাকবে। অভিযোগে ভরপুর।
            বাসায় এসেও মেয়েটার মুখ ও চোখ দুটো আমার সামনে জ্বল জ্বল করেছে। আমি নিশ্চিত সামনে কোনো বাদর প্রজাতির কেউ
            উল্টোপাল্টা কিছু করতে উদ্যত হলেই ও অনায়াসে দুটো কিক দিতে পারবে একেবারে নাক বরাবর। সত্যি বলছি এমনটাই কল্পনা
            করি আমি। মেয়েরা আর কোনো অভিযোগ না করে এমনটাই করবে। শুধু কল্পনা নয় খুব শিগগীর মেয়েরা তৈরি হয়ে যাবে নিজেকে
            প্রটেক্ট করায় এ আমার বিশ্বাস। কারণ তাদের পিঠ দেয়ালে ঠেকে গিয়েছে। সামনে এগোনো ছাড়া তাদের আর কোনো পথ খোলা নেই।


            <br><br>(১৩/১১/১৭ দৈনিক যায়যায়দিন পত্রিকায় প্রকাশিত)

        </p></div>

</div>


</body>
</html>