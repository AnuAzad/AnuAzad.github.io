<!DOCTYPE html>
<html lang="en">
<head>
    <meta charset="UTF-8">
    <title>নারী চিন্তা</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>নারী চিন্তা</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>পুঁিজবাদী বিকাশের সব কালেই নারীরা, বিশেষ করে দরিদ্র নারীরা সস্তা শ্রমিক হিসাবে ব্যবহৃত হয়ে আসছে। মজুরীর
            বৈষ্যম্য ও শ্রমিক শোষনের মধ্য দিয়ে বেরিয়ে আসা চেহারার প্রতিবাদ করতে নারী তাই ধীরে ধীরে সংগঠিত হতে বাধ্য
            হয়েছে। ১৯০৭ সালে স্টুটগার্ডে প্রথম আন্তর্জাতিক নারী সম্মেলন অনুষ্ঠিত হয়, এই সম্মেলনেই প্রথম আন্তর্জাতিক নারী
            ব্যুরো গঠন করা হয়। বিশ্বনারী সম্মেলনের মধ্য দিয়েই সারা বিশ্বের নারীরা, মুলত দরিদ্র নারীরা, শ্রমিক নারীরা
            তাদের বাস্তব চিত্র, সমাজে তাদের অবস্থান তুলে ধরতে সমর্থ হয়। তখনই তাদের ভোটের অধিকারের দাবী আন্তর্জাতিকভাবে
            স্বীকৃত হয়। ৮ই মার্চ আন্তর্জাতিক নারী দিবস হিসাবে স্বীকৃতি পায়।।
            পরবর্তীতে জাতিসংঘ থেকেও এই দিবস পালনের উদ্যেগ নিলেও এর সমস্যাগুলো আড়াল করার প্রয়াস দেখা যায়। উপরন্তু নারীকে
            মুক্তবাজার অর্থনীতি ও বিশ্বায়নের নামে ভোক্তা বানানোর চেষ্টা চালানো হয়। চেষ্টা চালানো হয় সাম্রাজ্যবাদীদের
            বিষাক্ত সব পন্য তৃত্বীয় বিশ্বের নারীদেরকে কৌশলে হজম করানোর। কিন্তু মজুরীর বৈষম্য নিয়ে এখনও কোন সঠিক সমাধান
            তৈরি করেনি। প্রায় সব দেশেই শ্রমিক নারী থেকে শুরু করে অফিসে পুরুষের সমান দক্ষতায় কাজ করা নারীটি এখনও
            পারিশ্রমিকের বৈষমের শিকার। এসব বৈষম্য আইন করে সংশোধন করা অত্যন্ত জরুরী।
            তাই একটি শতক পার হলে সব ভাবনার সাথে নারীর অগ্রগতি বা সামাজিক অবস্থান নিয়ে মুল্যায়ন করার প্রয়োজন হয়ে পরে।
            নারীর মৌলিক অধিকারের জন্য কতটুকু লড়াই করতে হবে, সমাজ এসব লড়াই কিভাবে মেনে নিচ্ছে বা নেবে, সব কিছুরই মুল্যায়ন
            হওয়ার দরকার। নারীর অবস্থানের মুল্যায়ন, নারীর অধিকার আদায়, নারীবাদ, নারী মুক্তি নিয়ে তর্ক বিতর্কের মুখোমুখি,
            কিছু কিছু ক্ষেত্রে ভুল ব্যাখ্যা দিয়ে উপহাস ইত্যাদি নিয়ে আমাদের কতটা পথ পাড়ি দিতে হবে, কবে এই পথচলা শেষ হবে,
            এসব চিন্তার অগ্রগতি কতটুকু এসবই আমাদের আজকের ভাবনার বিষয়। কেন এবং কতদিন আমাদের পালন করতে হবে বিশ্ব এইডস
            দিবসের মত করে বিশ্ব নারী দিবস এসবও ভাবতে হচ্ছে।
            আমাদের সংবিধানে নারী পুরুষ নির্বিশেষে সকল নাগরিকের সমান অধিকারের কথা বলা হলেও পারিবারিক আইন থেকে শুরু করে
            নারী নির্যাতন প্রতিরোধ বিষয়ক আইন প্রণয়নের ক্ষেত্রে এবং প্রয়োগে পুরুষের স্বার্থকেই অগ্রাধিকার দেওয়া হয়েছে।
            অন্যদিকে শিক্ষা, স্বাস্থ্য, কর্মসংস্থান, নিরাপত্তা সবখানেই নারী হোঁচট খাচ্ছে। এবং এসব বিষয় নিয়ে নারীরা যতটা
            সোচ্চার হয়েছে, সমাধান হয়েছে অতি সামান্য। তাই অনেকেই নারীমুক্তি নিয়ে কথা বলাকে উপহাস করছে। এবং পিতৃতন্ত্র,
            ধর্ম, নারীত্ব, মাতৃত্ব, কাজ করার ক্ষমতা এসব ছেঁদো কথার অন্তরালে নারীকে দমিয়ে রাখার পাঁয়তারা সব সময়েই চলে
            আসছে।
            নারী পুরুষ সমান, তাদের অধিকার সমান, এই ধারনা থেকেই নারীবাদ শব্দটির জন্ম। এই শব্দটির মোড়কেই নারী প্রতিবাদ
            করতে বা তার অধিকার আদায় করতে প্রতিজ্ঞাবদ্ধ হয়েছে। নারীবাদ বা নারীমুক্তি সম্পর্কে যে কয়েকটি তত্ত্বাদর্শ আছে.
            বেশিরভাগ নারীরই এসব বিষয় সম্পর্কে পরিস্কার কোন ধারনা নেই। নারী মুক্তি সংগঠনগুলো সাধারন নারীদেরকে এসব বিষয়
            সম্পর্কে বিশদ জানাতে তেমন কোন উদ্যোগ তৈরি করতে ব্যর্থ হয়েছে। এটা সচেতন নারীদের ব্যর্থতা। বেশিরভাগ ক্ষেত্রেই
            গোল টেবিল করে, দু একটা সভা সেমিনার করে নিজেদেরকে নারী নেত্রী হিসাবে পত্রিকার পাতায় দেখে সন্তুষ্ট থেকেছে।
            সাধারন নারীদের, অর্থাৎ যাদের জন্য আজকের এই বিশ্ব নারী দিবস পালন করা তাদের কাছাকাছি পৌছাতে সংগঠনগুলোর যে
            ভুমিকা রাখার প্রয়োজন, তার এক অংশও কার্যত হচ্ছেনা।
            আমাদের সংবিধান নারীর গনতান্ত্রিক অধিকারের কথা বললেও সম্পত্তি ও উত্তরাধিকারে ধর্ম দ্বারা নির্দেশিত হচ্ছে।
            নারীর সম্পত্তিতে অধিকার, বিবাহ বিচ্ছেদে অধিকার, উচ্চশিক্ষার অধিকার, সংসদে বসার অধিকার এসব আইনত পাস হলেও
            কার্যত কতটুকু কার্যকরী হয় এসব নিয়ে গবেষনার প্রয়োজন আছে।
            গনতন্ত্রে প্রতিটি মানুষের সমান অধিকার, পুরুষ যেমন সমাজে প্রতিষ্ঠিত হবে, নারীকেও তেমনি দিতে হবে সমাজে
            প্রতিষ্ঠিত হওয়ার ও নিজের ভুমিকা স্থির করার অধিকার। নারীবাদীদের দাবী হচ্ছে আইন করে সব বাঁধা দুর করতে হবে,
            প্রতিষ্ঠা করতে হবে সবার সমান নাগরিক অধিকার। বিবেচনা করতে হবে শুধু ব্যাক্তিকে, ব্যাক্তির যোগ্যতাকে, আর কিছু
            নয়। এখানে ধর্মের, লিঙ্গের, বর্ণের কোন মুল্য থাকবেনা। নারীবাদীদের কাছে নারী স্বাধীনতা হচ্ছে নারীর সামাজিক
            ভুমিকা নিজে স্থির করার এবং পুরুষের সাথে সমানভাবে প্রতিদ্বন্ধিতার অধিকার। তারা মনে করেন নারী মুক্তি শুধু
            নারীরই মুক্তি ঘটাবেনা, ঘটাবে পুরুষেরও মুক্তি। এতে পুরুষের কিছু সুবিধা কমলেও পুরুষ মুক্তি পাবে সংসারের
            সম্পুর্ন ভরনপোষন ও দেশরক্ষার দায়িত্ব থেকে। সোজা কথায় নারী পুরুষ হবে সমান সমান। এখানে নারী শারীরিকভাবে
            দুর্বল, নারী অর্থোপার্জনে অসমান এসব তৈরি করা মানসিকতা ছুঁড়ে ফেলে দিতে হবে। নারী নিজের উপার্জিত অর্থ দিয়ে
            নিজের পুষ্টি জোগাতে পারলে শারীরিকভাবে কোনভাবেই সে আর দুর্বল থাকবেনা, বুদ্ধি বিবেচনাও প্রখর হবে। আজকের
            বিজ্ঞানও আমাদের জানাচ্ছে নারীর শারীরিক ও বুদ্ধিবৃক্তিক ক্ষমতা পুরুষের চেয়ে কোন অংশে কম নয়। শুধু নারী সুযোগের
            অভাবে শারীরিক এবং মানসিক দিক থেকে দুর্বল হয়ে পরে।
            নারী মুক্তির যে কয়টি তত্তাদর্শ আছে তার মধ্যে একটি হচ্ছে-আমুল নারীবাদ। আমুল নারীবাদ নিয়ে যে ধারনাটি তৈরি করা
            হয়েছে সেটিকেই মুলত অতি আধুনিক নারীবাদ হিসাবে বিভিন্নভাবে ব্যাখ্যা করা হচ্ছে। আমুল নারীবাদীরা মনে করেন যে
            নারীর দুরবস্থার মূল কারন জৈবিক। গর্ভধারন করতে গিয়েই নারী মেনে নিতে বাধ্য হয় পুরুষের অধীনতা। তাই নারী মুক্তির
            জন্য প্রথম দরকার জৈবিক বিপ্লব, দিতে হবে স্বাধীনতা। কখন সে গর্ভধারন করবে, আদৌ সে গর্ভধারন করতে ইচ্ছুক কি না
            এসব বিষয় নারীর নিয়ন্ত্রনে থাকবে। পুত্র সন্তানের আশায় আশায় নারী সাত সন্তানের জননী হতে আদৌ ইচ্ছুক কিনা সে
            বিষয়ে নারীর পুর্ন মতামত থাকতে হবে। একজন মাতাল স্বামীর সাথে কিংবা একজন বহুগামী স্বামীর সাথে স্ত্রী হয়ে যৌন
            সম্পর্ক রাখতে কেন নারী বাধ্য থাকবে? তাই নারীর যৌন স্বাধীনতা অবশ্যই থাকতে হবে।
            পুজিবাদের সাথে সাথে পিতৃতন্ত্র, ও পুরুষতন্ত্রের বর্বরতাকে ধ্বংস করার জন্যই নারীবাদের বিভিন্ন তত্ত্বাদর্শের
            প্রয়োজন দেখা দিয়েছে। এসব তন্ত্র ফন্ত্র পুরুষ জাতি নারীকে দমিয়ে রাখার জন্য, নিজের স্বার্থের জন্য সুকৌশলে
            সমাজে প্রতিষ্ঠিত করেছে। মাতৃত্ব, প্রজনন, স্নেহময়ী ইত্যাদি শব্দ দ্বারা ভুষিত করে সমাজে, সাহিত্যে এমনভাবে
            চিত্রিত করা হয়েছে যেখানে নারী হয়েছে প্রবঞ্চনার শিকার। উপকথা, রূপকথা ও ধ্রুপদী সাহিত্যে নারীকে এমনভাবে
            উপস্থিত করা হয়েছে যে নারী তার মায়াজাল থেকে বেরিয়ে আসতে দ্বিধা বোধ করছে। নারী তার অধিকার সম্বন্ধে সচেতন হতে
            পারছেনা। আর সেজন্যই নারী হচ্ছে নির্যাতিত, বঞ্চিত। এই বঞ্চনা থেকে পরিত্রান পাওয়ার উপায় বা কৌশল নারীকেই খুঁজে
            বের করতে হবে।
            আজ যে আদর্শটিকে অতি উগ্র মনে করা হচ্ছে আগামী দশ বছর পরেই যে তা দ্রুত কার্যকর হবে না, কেউ বলতে পারেনা। কারন
            আজ যে আমুল নারীবাদের দর্শন আমাদের সামনে আছে এবং এর স্বীকৃতি পাচ্ছে অনেক সমাজেই, সেই দশর্নের আভাষ আমরা আমাদের
            মহীয়সী বেগম রোকেয়ার লেখাতেই দেখতে পাই। ’সুলতানার স্বপ্ন’ তার উদাহরন। যেখানে পুরুষতন্ত্রকে নানা ভাবে আক্রমন
            করে বেগম রোকেয়া প্রতিষ্ঠা করেছিলেন তার নারীতন্ত্র। তার এই দৃষ্টিভঙ্গিকে অনেকেই পাশ্চাত্য অনুকরনের কথা
            বলেছেন। যদিও তিনি আমাদের সমাজের নারীদের সামাজিক অবস্থার প্রেক্ষাপটেই এগুলি রচনা করেছেন।
            রোকেয়া মনে করতেন পুরুষদের উপার্জিত অর্থ ভোগ করে বলেই নারীরা পুরুষের প্রভুত্বকে সহ্য করে। তাই তিনি বলেছেন -
            কন্যাগুলিকে সুশিক্ষিত করিয়া কার্যক্ষেত্রে ছাড়িয়া দাও, নিজের অন্নবস্ত্র উপার্জন করুক।
            আজকে বিশ্বের শিক্ষিত, কম শিক্ষিত কিংবা অশিক্ষিত অধিকাংশ নারীরাই উর্পাজন করে খাচ্ছে। যদিও তাদেরকে বৈষম্যর
            শিকার হতে হচ্ছে এবং পুরুষের প্রভুত্বকে মেনে নিতে হচ্ছে সর্বক্ষেত্রেই।
            রোকেয়া তার নিষ্ঠুর পিতার প্রতি বিতশ্রদ্ধ ছিলেন। পুরুষতন্ত্রের বিরুদ্ধে লড়াই সম্ভবত তার এখান থেকেই শুরু। ষোল
            কি আঠার বছর বয়সে চল্লিশ বছরের দোজবরের সাথে রোকেয়াকে বিবাহ দেওয়া হয়েছিল। তার বিবাহিত জীবন স্বামীর রোগ সেবা
            করে কেটেছিল। যুগ যুগ ধরে পুরুষ মানুষেরা নারীদের এই সেবা ধর্মটিকেই পছন্দ করে এসেছেন। তিনি লিখতে বাধ্য
            হয়েছিলেন, ’বাইশ বৎসর যাবৎ বৈধব্যের আগুনে পুড়ছি’। তার এই বৈধব্য জীবনকে তখনকার পুরুষ সমাজ ধন্য ধন্য করেছিল,
            ’বৈধব্যের আগুনে পুড়ছি’ বাক্যটিকে উপেক্ষা করে। কারন ইসলাম ধর্মে নারীদের কামকে বশে রাখার বিভিন্ন উপদেশ লিখিত
            আছে। যদিও পুরুষদের তুলনায় নারীদের কাম স্পৃহা বেশি বলে উল্ল্যেখ করা আছে। তাই যুগে যুগে কত নারী যে বৈধব্যের
            আগুনে পুড়ে পুড়ে অঙ্গার হয়ে গেছে,আর কাম স্পৃহা দমন করে সামাজিক শৃঙ্খলা বজায় রেখেছে তার লিখিত কোন দলিল নেই।
            এদেরকেই সমাজে কোন কোন সময় দেবী বা মহিয়সী নামে আখ্যায়িত করা হয়েছে।
            তাই নারী মুক্তি, নারীবাদ, নারীর অধিকার এসব নিয়ে আন্দোলন করতে হলে, রোকেয়ার জীবনী, রোকেয়ার দর্শনকে গুরুত্বের
            সাথে আমাদের বিবেচনা করতে হবে, বুঝতে হবে। তার চিন্তা চেতনার কিছুটা অংশও যদি বাস্তবায়ন করা সম্ভব হয়, তাহলেও
            নারীর মুক্তি ঘটবে বলে আশা করা যেতে পারে।
            কিছু কিছু নারী হয়ত ভাল অবস্থানে আছেন কিন্তু তাদের সংখ্যা অতি নগন্য। তবে যারা ভাল অবস্থানে আছেন তাদের
            সহযোগিতায় নারীমুক্তি আন্দোলনকে সামনে এগিয়ে নিয়ে যেতে হবে। যদিও বিশ্বের অনেক নারীই নেতৃত্ব দিচ্ছেন, রাস্ট্র
            প্রধান হয়ে আছেন, তার পরেও সাধারন নারীদের অধিকার নিয়ে জোরালো বক্তব্য কেউ দিতে পারছেন না। কঠোর হতে পারছেন না।
            পুরুষতান্ত্রিক ধারনার আবর্তে তারা ঘুরপাক খাচ্ছেন।

            নারী সংস্থাগুলো বাস্তব ও গঠনমুলক কাজ কতখানি করছে, না কি শুধু নিজেদের প্রচার ও সুনামের জন্য করছে এ বিষয়গুলো
            নিয়েও গবেষনা করার প্রয়োজন আছে। পত্রিকার পাতায় নারীকে টিজ করার, এসিড ছুড়ে মারার খবরগুলো বের হলেও নারী
            সংস্থাগুলো কতটুকু এর প্রতিবাদ করেন কিংবা তাদের সাহায্যে এগিয়ে আসেন এগুলো নিয়েও গবেষনা করার সময় হয়েছে। কে
            কতটুকু কাজ করতে পারছেন, সাহায্য করতে পারছেন এসব ভাবার সময় এসে গেছে। তা না হলে নারীবাদী বলে বিদ্রুপ শুনতে হতে
            পারে, উপহাসের পাত্রী হতে পারে। একদিন উচ্চবিক্ত, মধ্যবিক্ত যেসব নারী নেতৃত্বে আছেন তাদের পেছনে ফেলে
            নিম্নবিক্ত নারীরা, মেয়েরা যারা অবহেলিত তাদের হাতে আগামী শতকে যে নারী নেতৃত্ব চলে যাবেনা এ কথা কেউ বলতে
            পারেনা। বিশ্ব নারী দিবস যাদের স্মরন করে যাদের সম্মানে করা হয়েছিল তারাই যোগ্য উত্তরসুরী নেতৃত্বে যাওয়ার। কারন
            জরিপ করে দেখা যাচ্ছে খেটে খাওয়া নারীরাই দেশের অর্থনীতিকে চাঙ্গা রাখতে বিশাল একটা ভুমিকা রাখছে, আলোকিত করছে
            সমাজকে। তবে সবার আগে প্রতিটি নারীকে শিক্ষিত হতে হবে, যাতে তাদের কেউ ঠকাতে না পারে অন্তত এটুকু বোঝার জন্য।
            ধর্মগ্রন্থে তাদের জন্য কি লেখা আছে, আইনে তাদের জন্য কি বিধি ব্যবস্থা করা আছে, উত্তরাধিকারে তাদের কতটুকু
            প্রাপ্তির উল্লেখ আছে, সম্পত্তিতে তাদের কতটুকু হক্ আছে এসব জানতে হলে অবশ্যই নারীদেরকে পড়তে হবে, জানতে হবে।
            আজকের যুগেও অনেক শিক্ষিত নারীই জানে না তার প্রাপ্য কতটুকু, আর যেটুকু প্রাপ্য সেটুকুও আদায় করতে পারছেনা শুধু
            এসব বিষয়ে অজ্ঞতার কারনে। মানুষ হিসাবে কতটুকু বঞ্চনার সে শিকার হচ্ছে সেটারও ধারনা তার নেই। শুধু সংসার ধর্ম
            পালন করে আর মাতৃত্ব রক্ষা করে মহীয়সী হয়ে থাকার দিন শেষ হয়ে গেছে। প্রতিটি নারী যেন মানুষ হিসেবে বেঁচে থাকার
            অধিকারটুকু বুঝে নিতে পারে, এই বোধ তৈরি করতে হবে, সচেতন হতে হবে। সঠিক পারিশ্রমিক আদায় করে নিতে হবে।
            স্বাবলম্বী হিসাবে গড়ে তুলতে হবে নিজেকে। অর্থনৈতিক মুক্তি ছাড়া কোন মুক্তিই সম্ভব নয়। এর জন্য শিখতে হবে, পড়তে
            হবে, বুঝতে হবে। তবেই নারী নিজেকে চিনতে শিখবে, সে একজন মানুষ, শুধু নারী নয়।

            ইদানিং নারী ধর্ষন ও নারী শিশু পাচার একটা জাতীয় সমস্যা হয়ে দাড়িয়েছে। এর বিরুদ্ধে কঠিন আইন প্রনয়নই যথেষ্ঠ নয়,
            প্রশাসনিক ও বিচার বিভাগীয় দুর্নীতী, ত্রুটি ও জটিলতা এড়ানোর ব্যাপারে সরকারের আরো সরাসরি হস্তক্ষেপ প্রয়োজন।
            প্রয়োজন নারীর নিরাপত্তা বিশেষ করে গার্মেন্টস কর্মী ও গৃহপরিচারিকাদের, স্বাস্থ্যসেবা বিশেষ করে গর্ভবতী ও
            স্তন্যদায়ী নারীদের।
            বেশ কিছুদিন যাবৎ নারী উন্নয়ন নীতিমালা নিয়ে যে সব বিতর্ক চলছে, শুধু বিতর্ক নয়, অনেক ক্ষেত্রেই অসম্মানজনক
            কথাবার্তা ও পরিস্থিতির উদ্ভব হয়েছে তাতে সচেতন নারীরা আতংকিত হয়ে পরেছেন। কারন উপদেষ্টারা নারী উন্নয়ন
            নীতিমালাটি এমন সব আলেমদের হাতে পরিবর্তনের জন্য তুলে দিয়েছেন যে নারীদের উন্নয়ন তো দুরের কথা, ধার্মিক পুরুষদের
            ঔদ্ধত্য দেখতে হচ্ছে সেই চিরাচরিত নিয়মে। মানুষের জন্যই ধর্ম, মানুষের জন্যই সমাজ। আর এই সমাজ নারী পুরুষের যৌথ
            চেষ্টায় একটি সুন্দর ব্যবস্থা। যুগের দাবীর সাথে তাই সামাজিক আইনকানুনের ব্যবস্থাপনায় পরিবর্তন আনতে হতেই পারে।
            এই ব্যবস্থাপনায় যদি সমাজের নারী পুরুষ সবাই সমান অধিকার পায় তাতে অন্যায় হয়ে গেল পাপ হয়ে গেল বলে মনে করার কারন
            থাকতে পারেনা। পিতার সম্পত্তির অসমান বন্টনে ভাই বোনের সম্পর্ক হয়ে যায় তিতকুটে। আর এই অসমান বিধিবিধানের কারনেই
            নারী সব কিছুতেই প্রবঞ্চনার শিকার হয়। বাল্যকাল থেকেই পুত্রসন্তানেরা নিজেদেরকে শ্রেষ্ঠ মনে করার মানসিকতায় বড়
            হয়। পরিবার তথা রাষ্ট্র থেকে মেয়েদের পেছনে বিনিয়োগ করার অনীহা দেখা যায়। যে পরিবার থেকে, যে পিতার ওৗরসে তার
            জন্ম সেই পিতার উত্তরাধিকারীতে সমতা নাই বলে নারী হীনমন্যতায় ভুগে। তাই যুগের প্রয়োজনেই সামাজিক বিধিবিধান রদবদল
            করা কোন অন্যায় হতে পারেনা। বরং এতে সমাজে হিংসা বিদ্বেষ নির্যাতন কমে যাবে। অসম বন্টনের আইন দেখিয়ে কোন ভাই কোন
            বোনকে ঠকাতে পারবেনা। কোন কোন ক্ষেত্রে বোন সামাজিক মর্যাদার কারনে তার প্রাপ্য অংশটুকুর দাবীও ছেড়ে দিতে বাধ্য
            হয়। মুসলিম নারীদের যে অংশটুকুর কথা আইনে বলা হয়, প্রকৃতপক্ষে কোনদিন তা বাস্তবায়ন হয়না। স্বামীর আটভাগের এক অংশ
            বা চার ভাগের এক অংশের কথা উল্লেখ থাকলেও বেশিরভাগ নারীই তা থেকে বঞ্চিত হয়। সন্তানের সম্পত্তিতেও যে অংশের কথা
            বলা হয় তা থেকেও নারী কোনদিন আদায় করতে পারেনা। তাই আজ যুগের দাবী পিতার সম্পত্তিতে সমান অধিকার দেওয়া। কারন
            পিতার ওৗরসেই তো তার জন্ম, তাই সেখানেই তার সবচেয়ে বেশি অধিকার থাকা বাঞ্ছনীয়। একই পিতার ওৗরসে জন্ম নিয়ে
            বৈষম্যের মধ্য দিয়ে বড় হলে, হীনমন্যতায় বড় হলে সন্তানদের মধ্যে কখনো সুসম্পর্ক তৈরি হতে পারেনা। একটা সময়ে
            দুরত্ব তৈরি হয়ে যাবেই। যে সব যুক্তি দেখিয়ে এই অধিকারগুলো ঠেকানোর কথা বলা হচ্ছে, এসব যুক্তির পিঠে অনেক যুক্তি
            তৈরি করা যায়। কিন্তু এসব বিষয়ে সোচ্চার হলেই ধর্মের ভয় দেখিয়ে নারীকে কোনঠাসা করা হয়ে থাকে। ধর্ম এসেছে মানুষের
            কল্যানের জন্য, নারীর সমান অধিকারের কথাও বলা হয়েছে, তাহলে সম্পত্তির ব্যাপারে প্রয়োজনে নারী পুরুষের সমান
            অধিকার দিলে কি অকল্যান হয়ে যাবে? সমান অধিকার প্রতিষ্ঠিত হলে বরং মানবিক মুল্যবোধের জয় হবে। বুকে হাত দিয়ে
            পুরুষ মানুষরা বলুনতো নারীদের প্রাপ্য যে সামান্য অংশের কথা উল্লেখ করা আছে, তার কতটুকু নারীরা আদায় করতে পারে?
            অনেক শিক্ষিত নারীও সব জেনে বুঝেও মুখ খুলতে চান না, মেনে নেন সব সমাজের ভয়ে ধর্মের ভয়ে। বোন যদি তার স্বামীর
            কাছ থেকে সম্পত্তির অংশ পায়, ভাইও তো তাহলে তার স্ত্রীর বাপের বাড়ীর পাওয়া সম্পত্তি ভোগ করে থাকে। স্ত্রী মারা
            গেলে পুরুষ মানুষরাওতো স্ত্রীর সম্পত্তির অর্ধেক অংশ পায়, স্ত্রীরা কি স্বামী মারা যাওয়ার আগেই সম্পত্তী নিয়ে
            একাই ভোগ করতে থাকে? তাহলে কি কারনে পুরুষরা উত্তরাধিকার আইনে বেশি পাওয়ার যোগ্য হয়। আসলে পিতা মাতার উচিৎ জীবিত
            অবস্থাতেই সন্তানদের মধ্যে সম্পত্তি সমানভাবে বন্টন করে দেওয়া। আর পিতা মাতার মৃত্যুর পর ভাই বোনেরা যদি আপোষে
            সমানভাবে নিজেদের মধ্যে সম্পত্তি বন্টন করে নেয় তাহলে দোষের তো কিছু হতে পারেনা, বরং মহানুভবতার পরিচয় পাওয়া
            যাবে। আর আজকের প্রেক্ষাপটে মেয়েরাই বৃদ্ধাবস্থার মা বাবাকে দেখাশুনা করে থাকে, এ কথা অনেক পুরুষই বলতে দ্বিধা
            করছেন না। তাহলে সমতা নয় কেন? আর তা না হলে একদিন আসবে যখন পুরো পৃথিবীর নারীরা সমানে সমানে সব অধিকার আদায় করে
            ছাড়বেই। আইন করে, বিল পাস করেও যে সব অধিকার ক্ষুন্ন হচ্ছে, যুগের সঙ্গে যে সব আইন পরিবর্তনের প্রয়োজন হচ্ছে সব
            কিছুর হিসাব একদিন নারীরা ঠিকই বুঝে নিবে। সেইদিনের প্রত্যাশায় সচেতন নারীরা সাধারন সব নারীদেরকে উদবুদ্ধ করে
            তুলবে, এটাই আমাদের বিশ্বাস।

        </p></div>

</div>


</body>
</html>