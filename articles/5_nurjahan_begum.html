<!DOCTYPE html>
<html lang="en">
<head>
    <meta charset="UTF-8">
    <title> নূরজাহান বেগম- আলোকিত নারী </title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2> নূরজাহান বেগম- আলোকিত নারী </h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>ছোটবেলা দৈনিক পত্রিকার বাইরে যে পত্রিকাটি মাঝে মাঝে আমাদের বিছানায় কিংবা পড়ার টেবিলে পেয়েছি সেটি হলো ‘বেগম’।
            সেই বয়সে পত্রিকাটির কনটেন্ট সম্পর্কেই শুধু আমরা আগ্রহী হতাম, মনোযোগ দিয়ে পড়ে বন্ধুদের সাথে শেয়ার করতাম। বাকি
            বিষয়গুলো নিয়ে অর্থাৎ পত্রিকাটি কে বের করছেন, কার সম্পাদনায় চলছে ইত্যাদি বোঝার মতো পরিপক্কতা আমাদের ছিলনা,
            প্রয়োজনও ছিলনা। আমরা পড়তে পেয়েই ধন্য হতাম এবং কোনোভাবেই অস্বীকার করবার জো নেই যে এর ভেতরকার মালমশলাগুলোই
            আমাদের শরীরে- মননে শক্তি জুগিয়েছে, সাহসী হতে নির্ভিক হতে অনুপ্রাণিত করেছে।
            বেগম পত্রিকার পাতা উল্টোতে উল্টোতেই ছবিগুলোর দিকে মনোযোগি হলাম একদিন, যে ছবি ছিল লেখকদের। এখনও থাকে। এইসব
            ছবির ভেতরেই হঠাৎ আবিষ্কার করলাম এমন একটি মানুষকে যিনি আমাদের পাশের বাড়িতেই থাকতেন। খুবই কৌতুহল নিয়ে তাঁর
            বাড়িতে উপস্থিত হয়ে যখন জানতে পারলাম যে তিনিই পত্রিকাটিতে লিখেছেন তখন বিস্ময়ের সীমা ছিলনা। সেই মুহূর্তে আমার
            চোখে তিনি একজন অসামান্য নারী হয়ে উঠলেন এবং পত্রিকাটি পড়ার আগ্রহ দেখার আগ্রহ আমার কাছে দ্বিগুন হয়ে গেল। শুধু
            তাই নয়, পত্রিকায় সারিবদ্ধভাবে লেখকদের ছবি দেখার বিষয়টা খুব উপভোগ করতাম তখন এবং নিয়মিত পড়ার জন্য অস্থির হয়ে
            যেতাম মনে আছে।
            সময়ের সাথে সাথে নানান রকম লেখালেখির পত্র-পত্রিকার সাথে, গ্রন্থর সাথে পরিচিতি ঘটলেও শিশুবয়সের আদর্শ লিপির কথা
            ভুলে যাওয়া কিংবা উপেক্ষা করা কোনোভাবেই আমাদের পক্ষে সম্ভব নয় মানতেই হবে। বেগম পত্রিকা তেমনিই একটি আদর্শ লিপি
            আমাদের কাছে। আজকে যারা লেখালেখি করছেন, সাহিত্যচর্চা করছেন অনেক আগে থেকে, সবাই প্রায় এই বেগম পত্রিকার
            মাধ্যমেই চর্চা শুরু করেছেন। বিশেষ করে নারী লেখকরা। এই উপমহাদেশে নারী জাগরণে যে প্লাটফরমটি তৈরি হয়েছিল তার
            নাম ‘বেগম’, স্বীকার না করে উপায় নেই। সাহিত্য চর্চার আদর্শ প্লাটফরম ছিল এটিই।

            ১৯২৫ সালের ৪ জুন পৃথিবীতে আবির্ভুত হয়েছিল এক আলোর মশাল-- নূরজাহান বেগম। ১৯৪৬ সালে কেবল বিএ পাশ করেছেন ঠিক
            সেই সময়েই পিতার হাতে গড়া পত্রিকাটির দায়িত্ব পেলেন তিনি। সেই দায়িত্বটি সযতনে লালন করে মৃত্যুর আগ(২৩ মে ২০১৬)
            পর্যন্ত পরম মমতায় আকড়ে ধরে রেখেছিলেন নূরজাহান বেগম।
            একজন নারীর চলার পথে পরিবারের তথা বাবা, স্বামী, ভাই’র অনুপ্রেরণা যে কতটা গুরুত্বপূর্ণ আমাদের মহিয়সী নারীদের-
            সফল নারীদের জীবন পাঠ করলেই আমরা তা স্পষ্ট দেখতে পাই। যে নারীর জীবনে এই তিন পুুরুষের ভুমিকা পজিটিভ ছিল সেই
            নারী এই পৃথিবীতে একটা নীরব বিপ্লব ঘটিয়ে দিতে পারে তার প্রমাণ বেগম রোকেয়া সাখাওয়াত, তার প্রমান নূরজাহান বেগম
            এবং আরো অনেকে।
            মাত্র পনেরো বছর বয়সে বাবার পত্রিকা সওগাত’এ লিখতে শুরু করেছিলেন নূরজাহান বেগম। নারীদের কথা চিন্তা করেই সওগাত
            পত্রিকা তখন বছরে একটি মহিলা সংখ্যা বের করতো। সেই পত্রিকায় বেগম সুফিয়া কামালও লিখতেন। নূরজাহান বেগমও সওগাত
            পত্রিকা দিয়েই শুরু করেছিলেন লেখক জীবন। পরের দিকে নারীরা যেন আরো ভালো করে নিজেদের কথা, নিজেদের ব্যাথা বেদনার
            কথা, সংসারের নানা জটিলতার কথা ঠিকমতো লেখনীর মাধ্যমে তুলে আনতে পারে সেই চিন্তা থেকে বাবা মোহাম্মদ নাসিরউদ্দিন
            বেগম পত্রিকাটি প্রকাশ করলেন। সেই থেকে শুরু। আর যখন নূরজাহান বেগম পত্রিকাটি সম্পাদনার দায়িত্ব নিলেন তখন একজন
            সাংবাদিকের ভূমিকাতেও অবতীর্ন হলেন তিনি। বেগম পত্রিকা নারী সাহিত্যিক তৈরিতে নীরবে কতটা বিপ্লব ঘটিয়েছে তার
            গবেষণা করার সময় এসেছে এখন। শুধুতো নারী সাহিত্যিক তৈরি করার বিপ্লব নয় পাশাপাশি সমাজ পরিবর্তনের বিপ্লবও হয়েছে
            এই পত্রিকার মাধ্যমে। নানা রকম গল্পে- কবিতায় উঠে এসেছে সমাজে সংসারে নারী চরিত্রের নানা রূপ। যা ছিল এতেদিন
            শুধু অন্দরমহলের বিষয়, যেগুলোর হদিস পুরুষ কখনোই পায়নি, পুরুষের কলমে উঠে আসারও সুযোগ হয়নি সেসবই উঠে আসতে শুরু
            করলো সমাজের চোখের সামনে।
            আর খুব ধীরে একটু একটু করে হলেও একটা পরিবর্তন শুরু হলো, সচেতনা শুরু হলো সমাজের মধ্যে। কিছুটা চেতনার উদয় হলো
            মানুষের! এটুকুই বা কম কি!
            আমাদের পুরুষশাসিত সমাজে নারীদের ভালো কাজকর্ম নিয়ে উৎসাহ দেখানোর মানুষের বড়ই অভাব। গুণী পুরুষের কর্মকান্ড
            নিয়ে লিখতে লিখতে হাতে ও কলমে মরিচা পড়ে গেলেও পত্রিকার পাতায় সেগুলোতে আমাদের চোখ বুলোতে হয়। আর পুরোনো
            কাসুন্দিকেই চকচকে নতুন বোতলে ভরে বাজারজাত করার প্রক্রিয়াতে অব্যাহত থাকে তা। কিন্তু নারীর গুণের কথা শুনতে
            গেলে কানের অসুখ হয় পুরুষের। ক’জন নারীর মেধার কথা প্রচার পায় গনমাধ্যমে? বহু গুণী নারী আমাদের সমাজে অসামান্য
            সব কাজ করে নীরবে হারিয়ে গেছেন। তাঁদের মৃত্যুর তারিখ কয়টি পত্রিকা মনে করিয়ে দেয় আমাদের? সত্যি কথা বলতে কি
            কয়জন সাংবাদিক তাঁদের নাম জানে! শুধু কি তাই, কয়জন নারী লেখক নূরজাহান বেগমের কথা স্মরণ করেন কোনো সভা সমিতিতে?
            দুঃখের বিষয় হলো অনেককে বলতে শুনেছি বেগম একটি মেয়েলি পত্রিকা।
            এই মেয়েলি পত্রিকা থেকে বের হবেন কবে?
            এইসব নানা ধুয়োতোলা কথার ভেতর দিয়েই কিন্তু ‘বেগম’ একটা স্বতন্ত্র জায়গায় দাঁড়িয়ে আছে।
            বেগম পত্রিকায় লেখকদের ছবি বের হওয়ার বিষয়টি কতটা দুরদৃষ্টিসম্পন্ন ছিল নতুন করে বলার অপেক্ষা রাখেনা। এই
            ছবিগুলো আমাদের দিকনির্দেশনা দিত, খুব নীরবে শেখাতো সৃজনশীলতা। এখন খুব মেয়েরাই পত্রিকার পাতা উল্টানোর সময় হাতে
            পায় ।
            তাই পাঠ্যপুস্তকে দুখী নারীর জীবন কাহিনী নয়, বেশি বেশি গুণী নারীদের সফল নারীদের জীবনী থাকা অত্যন্ত জরুরী।
            এইসব হারিয়ে যাওয়া নারীদের জীবনী পাঠ করলেও এই সমাজ উপকৃত হতো বা হবে।
            পত্রিকাতেই দেখলাম নূরজাহান বেগমকে যেসব সংগঠন তার জীবিতকালে সম্মানিত করেছে তার বেশিরভাগই মহিলা সংগঠন। ২০১১
            সালে এসে সাংবাদিকতায় একুশে পদক পেয়েছেন তিনি। আর ২০১০ সালে পত্রিকা শিল্পে তার অবদানের জন্য আন্তর্জাতিক সংগঠন
            ইনার হুইল ডিস্ট্রিক্ট ৩২৮ সম্মাননা পান তিনি। এই সম্মাননা তিনি আরো আগেই পেতে পারতেন।
            যেই সময়ে নারী অবগুন্ঠনে আবৃত ছিল, পিতৃতন্ত্র, ধর্ম, মাতৃত্ব এইসব মায়াজালে আবদ্ধ ছিল সেই সময় থেকেই তিনি
            সাংবাদিকতার সাথে জড়িয়েছিলেন। একটি পত্রিকা সম্পাদনা করার মতো সাহস ও মেধা দুটোই ছিল তার। সম্পাদকের কাজ শুধু
            সম্পাদনা করা নয়, নতুন লেখক তৈরি করাও সম্পাদকের একটি দায়িত্ব। সেই দায়িত্বে যে তিনি একশ ভাগ সফল সে কথা বলার
            অপেক্ষা রাখেনা। এই পত্রিকা পড়েই নারীরা গুটি গুটি পায়ে লেখার জগতে প্রবেশ করেছে। চুলোয় ভাত বসিয়ে হাতের কাছে
            কাগজ কলম প্রস্তুত রেখেছে। রাঁধতে বাড়তে ও সংসার সামলাতে সামলাতেই সময় বের করে নিয়েছে দু’কথা লিখে রাখার,
            সাহিত্য চর্চা করার। তাই বলা যায় এদেশে শুধু অগ্রসর ও অনগ্রসর নারীকে তিনি লিখতে আগ্রহী করেননি, লেখক হতে
            উদ্বুদ্ধ করেছেন। সাহিত্যিক হতে আগ্রহী করেছেন। শুধু কি লেখক? আজ এই দেশে অসংখ্য নারী সাংবাদিক ইলেকট্রনিক
            মিডিয়া ও প্রিন্টিং মিডিয়ায় গর্বের সাথে যে কাজ করে যাচ্ছে, এর সুত্রপাত করেছিলেন নূরজাহান বেগম। তাই বলা যায়
            নারী সাংবাদিক তৈরির পথটিও তিনি সৃষ্টি করেছিলেন।
            সবশেষে এটুকু না বললে অপরাধ হয় যে তিনি শুধু নারী জাগরনের একজন পথিকৃত কিংবা একজন সম্পাদকই ছিলেন তা নয়, একজন
            ভালো মানুষও ছিলেন, ছিলেন মানবহিতৈষী। যারা তার সাথে মিশেছেন তারা জানেন যে, তিনি মনে করতেন একজন সম্পাদককে একজন
            ভালো মানুষও হতে হয়। সম্পাদক জগতে ভালো মানুষের সংখ্যা এখন প্রায় শুন্যই বলা যায়। নূরজাহান বেগমের মৃত্যুতে তাই
            শুধু একটি পরিবার নয়, পুরো রাস্ট্রই এক মহিয়সী নারীকে এক আলোকিত মানুষকে হারালো। তবে আমি বলবোনা একটি যুগের
            অবসান হলো কারণ তিনি যে আলোর মশাল জ্বালিয়ে দিয়ে গেছেন তা জ্বলতেই থাকবে কোনোদিনই নিভবেনা।


            <br><br>(ক্যানভাস পত্রিকায় প্রকাশিত)

        </p></div>

</div>


</body>
</html>