<!DOCTYPE html>
<html lang="en">
<head>
    <meta charset="UTF-8">
    <title>রোহিঙ্গা সমাচার</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>রোহিঙ্গা সমাচার</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            রোহিঙ্গারা যখন প্রথম আমাদের দেশে অনুপ্রবেশ করেছিল তখন আমরা জানতাম যে ওদের অবস্থান সাময়িক। একটা সময়ের পরে ওরা
            এদেশ থেকে চলে যাবে যেমনটি একাত্তরে আমরা ভারতে আশ্রয় নিয়ে আবার নিজ দেশে ফিরে এসেছিলাম। মানবতার খাতিরেই তখন
            বাংলাদেশ এই উদ্বাস্তু রোহিঙ্গাদের গ্রহণ করেছিল কিন্তু সময় গেলে দেখা গেল ওরা তো গেলই না বরং বেশ আনন্দ চিত্তে
            এদেশে বসবাস শুরু করে বার্মায় ফিরে যাওয়ার আর কোনো রকম আগ্রহ দেখালো না। বর্তমানে তিন থেকে চার লক্ষ রোহিঙ্গা
            বাংলাদেশে বসবাস করছে। এদের সুবিধে হলো বাংলা ভাষাতেই (সে যেমনটাই হোক বোঝা যায়) কথা বলে তারা। তাই খুব সহজেই
            টেকনাফের এবং আশে পাশের মানুষজনের সাথে মিলে মিশে কাজ টাজ খুঁজে নিয়ে ব্যবসা পাতিও করতে শুরু করে দিল। সাদামাটা
            ব্যবসা নয় একেবারে মাদকের রমরমা ব্যবসা, অপরাধমূলক কর্মকান্ড ও জঙ্গি কার্যক্রমের সাথে অনেকে জড়িয়ে আছে বলে
            বিশ্বস্ত সুত্রে খবর পাওয়া যায়।
            সম্প্রতি ৯ অক্টোবর রাখাইন রাজ্যে সশস্ত্র আক্রমনকারীদের হামলায় ৯ পুলিশ সদস্য নিহত হলে নতুন করে মিয়ানমারে
            রোহিঙ্গাদের প্রতি সেনাবাহিনীর সন্ত্রাস বিরোধী অপারেশন শুরু হয়। এরপরই বাংলাদেশের সীমান্ত দিয়ে রোহিঙ্গা
            অনুপ্রবেশ নতুন সমস্যার জন্ম দিয়ে উত্তেজনা বাড়িয়ে চলেছে। বাংলাদেশের সীমান্ত উন্মুক্ত করে দেয়ার জন্য
            আন্তর্জাতিক সংস্থা চাপ প্রয়োগ করছে বাংলাদেশ সরকারকে এবং দেশের ভেতরও সহানুভুতি সম্পন্ন জনগন সরকারের সমালোচনা
            করে যাচ্ছে সীমান্তে কড়া পাহারার ব্যবস্থা নেওয়ার জন্য।
            যাদের মানবিক বোধ আছে তারা নির্যাতন- অত্যাচার- অন্যায় কোনোটাই গ্রহন করতে পারেনা, মেনে নিতে পারেনা। সেটা পশুর
            সাথেই হোক আর মানুষের সাথেই হোক, সাদা মানুষই হোক কি কালো মানুষই হোক, নিজ দেশের হোক কি অন্য দেশেরই হোক, অন্যায়
            তো অন্যায়ই। আমরা এই অন্যায়কে কোনোভাবেই প্রশ্রয় দিতে পারিনা। তা প্রতিরোধ করা প্রতিবাদ করা অবশ্যই আমাদের
            কর্তব্য। কিন্তু তাই বলে সব সমস্যাকে আমরা ঘরে ডেকে এনে তার সমাধান করতে পারিনা। বিশেষ করে সেটা যদি অন্য কোনো
            রাষ্ট্রের হয়ে থাকে। হ্যা অনেকেই বলছেন যে একাত্তরে ভারত তাদের ঘরে জায়গা দিয়ে আমাদেরকে সহায্য করেছিল। কথা সত্য
            কিন্তু ভারত কি বার বার সেই সুযোগ আমাদের দেবে? আমরাই বা কেন তাদের দ্বারস্থ হবো? তাছাড়া বাংলাদেশের মানুষ দেশ
            স্বাধীন হওয়ার সাথে সাথে ভারত ছেড়ে নিজ দেশে চলে এসেছিল। কেউ সেখানে স্থায়ীভাবে বসবাস শুরু করে নাই।
            সমস্যা তৈরি হলে সমস্যার গভীরে যেতে হবে প্রথমে, তারপর সেই বিষয়ে কথা বলতে হবে। সঠিক তথ্যটা জানতে হবে। চিৎকার
            শুনেই হুংকার ভাবা ঠিক নয়, চিৎকারটাকে বিশ্লেসন করতে হবে, না বুঝেই সীমান্ত খুলে দাও বলে কবিতা লিখে পোষ্ট দিলে
            কাজের কাজ কিছুই হবেনা। বরং উসকানী মূলক হবে। যেমনটা করা হচ্ছে শ্রীলংকার ছবি থাইল্যান্ডের কিছু অত্যাচারের
            ছবিকে রোহিঙ্গা অত্যাচারের বলে পোষ্ট করে দিচ্ছে অনেকে। বাংলাদেশের লোকজনকে সীমান্ত খুলে দাও সীমান্ত খুলে দাও
            বলে না উসকিয়ে দুই দেশের মধ্যে যেন একটা সমঝোতার ব্যবস্থা নেওয়া যায়, আন্তর্জাতিকভাবে একটা সমাধান করা যায়
            এরকমটা ভাবা আমাদের দায়িত্ব। আজকাল কিছু একটা ঘটলেই বুঝে ওঠার আগেই সোসাল মিডিয়ায় নানা রকম পোষ্ট দিয়ে বিষয়টাকে
            ঘোলাটে করে দেয়া হয়। দ্বিধায় ফেলে দেয় মানুষকে। সত্যটা কি, কেন এমনটা বার বার ঘটছে এসব জানা প্রয়োজন আমাদের।
            কয়জনের জানা আছে মিয়ানমারের ইতিহাস? কোনো কিছু পোষ্ট করার আগে ইতিহাসটা জেনে নেয়া জরুরী।
            প্রতিটি অন্যায় অত্যাচারের প্রতিবাদ করি আমরা কিন্তু আগে প্রকৃত ঘটনাটা জানতে হবে তো, নাকি? সব সময় কিছু দুষ্ট
            চক্র অবস্থার একটা ফায়দা নেওয়ার জন্য পায়তারা করে। পরিস্থিতি ঘোলাটে করার চেষ্টা করে। তাদের সামাল দেওয়ার কথাও
            সরকারকে ভাবতে হয়। রোহিঙ্গারা মুসলমান বলে রোহিঙ্গা ইস্যু নিয়ে নতুন করে দেশের মধ্যে মৌলবাদীরা যেন রাস্তায় না
            নামে সেদিকটাতেও নজর দিতে হচ্ছে। মিয়ানমারও যেন এই সুযোগের সদ্ব্যবহার না করে সেটার দিকেও দৃষ্টি রাখতে হবে। এটা
            সত্য বার্মার মানুষরা মুসলমান রোহিঙ্গাদের ভালো চোখে দেখেনা।
            রোহিঙ্গাদের তাড়ানোর একটা পায়তারা ভেতরে ভেতরে তারা করেই থাকে। সব জায়গাতেই সংখ্যা লঘুরা আছে, তাই বলে তারা দেশ
            ছাড়া হবে কেন? ঘরের সমস্যা ঘরেই সমাধান করা বুদ্ধিমানের কাজ এবং উচিৎ। রোহিঙ্গারাও তো ঐ দেশেরই নাগরিক, অতএব
            তাদের অধিকার তাদেরই আদায় করতে হবে।

            কেন রাখাইন রাজ্যের মুসলমানদেরই বেছে নিয়েছে মিয়ানমার সামরিক বাহিনী? মুসলমান বলে যে রোহিঙ্গাদের ওপর তারা
            অত্যাচার করছে তারা রাখাইন রাজ্যের মংডু, বুছিডং ও আরও কয়েকটা শহরের। বাকি মুসলমানরা কিন্তু অত্যাচারিত হচ্ছেনা।
            কেন বছরের পর বছর রোহিঙ্গা মুসলমানদের নাগরিকত্ব অস্বীকার করা? একটা জনগোষ্ঠীর যদি নাগরিকত্ব না থাকে তাহলে
            তাদের অন্যান্য সুবিধাগুলোও তো থাকেনা। চাকরি, বিয়ে, পাসপোর্ট, ভোট ইত্যাদি কোনোটারই সুযোগ নেই তাহলে। তাহলে
            প্রজন্মর পর প্রজন্ম ওরা কি এভাবেই থেকে যাবে কোনো অধিকার ছাড়া? বিষয়টা তো আজকের নয় সেই ভারত ভাগ হয়ে যাওয়ার সময়
            থেকে কিংবা তারও কিছু আগে থেকে, সেই বার্মিজ মুসলিগ লীগ গঠিত হওয়ার পর থেকে। এই বার্মিজ মুসলিম লীগরা যখন
            চেয়েছিল ভারত ভাগ হলে পূর্ব পাকিস্তানের অংশ হতে। কিন্তু সে কথা কেন্দ্রিয় কোনো মুসলিম নেতা গুরুত্বই দেয় নাই।
            ১৯৪৮ সালে মিয়ানমার যখন থেকে স্বাধীন হয়েছে, নিজ রাষ্ট্র গঠন করেছে তখন থেকেই নাকি এই রোহিঙ্গারা তাদেরকে
            মিয়ানমারের নাগরিক মনে করে নাই। শুধু তাই নয় মাঝে মাঝেই রাখাইন প্রদেশ নিয়ে আলাদা হওয়ার জন্য তারা বার্মার
            বিরুদ্ধে আন্দোলন করার চেষ্টা করে এবং অমুসলিমদের ওপর হামলা করতে থাকে। একাত্তরের জামাতীরা যেমন সুযোগ পেলেই
            এখনও বাংলাদেশে পাকিস্তান কায়েম করার চেষ্টায় লিপ্ত আছে? ফলে বৌদ্ধ এবং রোহিঙ্গা মুসলমানদের মধ্যে একটা শত্রুতা
            গড়ে ওঠে। তাদের মুসলিম বিদ্বেষ এতোটাই প্রবল হয় যে বিবিসিতে অং সান সুচির ইন্টারভিউ একজন মুসলিম করেছিল বলে তিনি
            অসন্তুষ্ট হয়েছিলেন বলে প্রকাশিত। যে সুচি শান্তিতে নোবেল পুরষ্কার পেয়ে নিজেকে সম্মানিত করেছেন! অং সান সুচি
            তার প্রজ্ঞা ব্যবহার করছেন না কেন এখন?
            এই বিষয়টাতো আজকের নয়, তাহলে জাতিসংঘ উদ্বাস্তু সংস্থা কিংবা আন্তর্জজাতিক সংস্থা যারা আছে তারা কেন মিয়ানমারের
            ওপর চাপ সৃষ্ঠি করে এতোদিনে সমাধান করতে পারেনি? কি গ্যারান্টি আছে যে এখন যারা বাংলাদেশে অনুপ্রবেশ করবে বা
            করছে তাদের মিয়ানমার ফেরত নেবে? মনে তো হয়না নেবে, আর যদি না নেয়, কিংবা তারা ফেরত না যায় যেমনটা আগে হয়েছে তখন
            এদের দায় কে নিবে? জাতিসংঘ নেবে সে দায়িত্ব?
            প্রত্যেকটা দেশের একটা নিজস্ব স্ট্রাকচার আছে, ক্যাপাসিটি আছে, সে সব মাথায় রেখেই একটা দেশ চলে। মিয়ানমার
            সেনাবাহিনীরা কি মানুষ নয় যে তারা কারও কথা গ্রাহ্য করেনা? তাদের ওপর কেন আন্তর্জাতিক সংস্থাগুলোগুলো চাপ
            দিচ্ছেনা শিশু ও নারীদের ওপর নিষ্ঠুরতা না করার জন্য? হিউম্যান রাইটস ওয়াচ স্যাটেলাইটের সাহায্যে শুধু ওয়াচ করে
            গেলেই তো হবেনা, একটা বিহিত করুক এর। তারা নানা ভাবে সাহায্য করে মিয়ানমারের সাথে একটা ফয়সালায় আসুক। এই সমস্যা
            মিয়ানমারের, এই সমস্যা রোহিঙ্গাদের যেটা তারা নিজেই তৈরি করেছিল। যতদুর জানি মিয়ানমারের প্রথমআপত্তি রোহিঙ্গা
            শব্দটি নিয়ে। এই সমস্যার সমাধান তাদেরই করতে হবে। দমন নিপীরনের নিন্দা জানালেই হবেনা কার্যকর ব্যবস্থাও নিতে হবে
            বিশ্ব নেতাদের। বাংলাদেশের মানুষ বাংলাদেশ সরকার বরাবরই রোহিঙ্গাদের প্রতি সহানুভুতি সম্পন্ন হলেও বার বার এ
            দায়ভার নিতে পারেনা।
            হিউম্যান রাইটস ওয়াচ সঠিক ওয়াচ করে জাতিসংঘ সহ আন্তর্জাতিক সংস্থাগুলোর ওপর চাপ সৃষ্ঠি করুক, চাপ সৃষ্ঠি করুক অং
            সান সুচির ওপর আরো অনেকটা মানবিক হওয়ার জন্য।

            <br><br>(৩/১২/১৬ খোলা কাগজ এ প্রকাশিত)


        </p></div>

</div>


</body>
</html>