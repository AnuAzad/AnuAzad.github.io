<!DOCTYPE html>
<html lang="en">
<head>
    <meta charset="UTF-8">
    <title>কেন লিখি</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>কেন লিখি</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>কেন লিখি?
            সোজা উত্তর। একদম এক কথায় বলে দিতে পারি।
            সেটা কি রকম? এক কথায় বলে দেয়া...! কি বলবেন- লিখতে পারি বলেই লিখেন, এইতো? আরে ভাই, দু’চার লাইনে না বললে হয়?
            ভাবটাকে সম্প্রসারন করুন। পুরো বিষয়টা আমাদের জানতে দিন।
            দেখুন, অনেক কথাই এক কথায় বলে দেয়া যায় কিন্তু আমরা তা করবো না। কেন করবো না, করবোনা একারণে যে আমাদের চুইংগাম
            চিবানো অভ্যাস। চপাৎ চপাৎ করে মুখের এদিক থেকে ওদিক ঘোরানো। অনেকক্ষণ ধরে। বস্তুটাতে আর কোনো মিষ্টতা নেই জেনেও
            আমরা চপাৎ চপাৎ করতে থাকি। মিষ্টি নেইতো কি হয়েছে ওটার ভেতর আরো অনেক কিছু আছে, উপকারিতা আছে, চোয়ালের
            এক্সারসাইজ আছে ইত্যাদি ইত্যাদি। এটা একটা নেশার মতো, অভ্যাসের মতো। যতক্ষণ না চোয়ালে টান ধরছে থামা থামি নেই!
            কেউতো জোর করে না আপনাকে, যে, আপনি বাধ্য।
            আরে বাধ্য হবো কেন, কে জোর করবে আমাকে? এই যে টেবিলের সামনে বসেছি আমাকে কেউ বাধ্য করেছে নাকি? নিজের মর্জিতেই
            তো বলুন! ব্যতিক্রমও আছে। অনেকেই নাকি আর কিছুই পারেন না শুধুই লিখতে পারেন তাই লিখেন। লিখেই রুটি রুজির
            ব্যবস্থা করতে হয়।
            আপনার ক্ষেত্রে তেমনটা নয় এতোক্ষণে কিছুটা বোঝা গেল।
            ওরেব্বাস এতো বিদ্যে কি আছে!
            তাহলে শুরুটা....।
            ক্লাশ নাইনে যখন পড়ি স্কুলের বার্ষিক সাংস্কৃতিক অনুষ্ঠানে হুট করে একটা নাটক লিখে ফেলেছিলাম অথচ তখন পর্যন্ত
            স্কুলের ঐ বারান্দায় অনুষ্ঠিত হওয়া ছোট ছোট দুএকটা নাটক ছাড়া অন্য কোনো নাটক আমি স্বচক্ষে দেখিনি। তখন আমাদের
            শহরে কারো টিভি ছিল বলেও জানা ছিলনা। বাড়িতে রেডিওতে শুধু খবর শুনতেই দেখেছি আর চুপি চুপি বড়বোনকে রেডিওতে নাটক
            শুনতে দেখতাম। খুব মনোযোগ দিয়ে নাটক শুনতো আমার বোন। মাঝে মাঝে সেটাতে কান পাতার চেষ্টা করেছি মাত্র। ব্যস। তো
            স্কুলের সেই নাটকে নিজেও অভিনয় করে ক্লান্ত হয়ে রাতে ঘুমোতে গেছি বাবার ডাকাডাকিতে ঘুম ভেঙে গেল। স্কুলের
            হেডমিসট্রেস ফোনে বাবাকে জানিয়েছেন বিষয়টা। ঘুম ভাঙা অবস্থায় প্রথমে ভয় পেয়ে গেলেও বাবার উত্তেজনা আর আনন্দমাখা
            চেহারা দেখে মনে হলো- ও বাবা, লিখতে পারাটাতো বেশ এক্সাইটিং ব্যাপার তাহলে! বার বার জিজ্ঞেস করলেন বাবা,
            আইডিয়াটা কোথা থেকে পেলি? তাইতো, কোথা থেকে পেলাম?
            সত্যি বলছি কোথা থেকে এটা মাথায় এলো আর কেন এলো হুট করে, বলতে পারবোনা। ঐ যে বোনকে দেখেছি খুব মজা পাচ্ছে নাটক
            শুনে, হি হি করে হাসছে কখনো দুঃখ পেয়ে চুক চুক করছে। তবে নাটকের স্ক্রিপটা লিখে সোজা ডাকসাইটে ইংরেজি শিক্ষিকার
            রুমে ঢুকে গিয়েছিলাম দেখানোর জন্য। তিনি অনুষ্ঠানটার পুরো দায়িত্বে ছিলেন।
            তারপর অনেক পথ পাড়ি দিলাম। ভুলেই গেলাম লেখাজোখার কথা। বিজ্ঞান নিয়ে পড়াশোনা করতে করতে অংক করেই কুল পাইনা
            লেখালেখি করবো কোন বেলায়! সব খাতায় অংক আর অংক! সমস্যা আর সমাধান! বানরের মই বেয়ে ওঠা আর চৌবাচ্চার দুটো নল
            একসঙ্গে ছেড়ে দেয়ার সমস্যা শেষ হতেই ক্যালকুলাসের জটিলতা নিয়ে এতোটাই বিচলিত হয়ে থাকতে হতো যে সব সময় নাক ডুবিয়ে
            রাখতে হতো সেসবে। কোথাও একটা ছড়া, কি পদ্যের চারটে লাইন, কিংবা একটুকরো গদ্যের অংশ, কোথাও কিচ্ছু নেই!
            নাক অবশ্য উঠলো। বেলাও হলো। ভিনদেশে গিয়ে লুটোপুটি করলো সময়! কি করি না করি! হঠাৎই আবার একটা আইডিয়া ঢুকে গেল
            মাথায়- পেরেক ঠুকলো খুট খুট-- ডোন্ট ওয়েস্ট ইওর টাইম বেবি--লিখে রাখো, লিখে রাখো, তোমার জানা বিষয়গুলো সব লিখে
            রাখো, অন্যদেরও জানতে দাও! নিজের পেটের ভেতর রেখে দিলে বেলুন হয়ে যেতে পারে! নো নো নো, তা হতে দেয়া যাবেনা।
            ব্যাস লিখে ফেলতে শুরু করলাম। কেউ গুতোগুতিও করেনি। অজানা দেশের অজানা জীবন যাপন টুকুর টাকুর টুকে রাখলাম। বাক্স
            প্যাটরা নিয়ে দেশে ফিরে এসে বই করলাম। বাবাকে দেখেছিলাম সেই সময়ে যত বন্ধু বান্ধব আসতেন সবার কাছে আমার সেই
            নাটকের গল্প বলতেন উজ্জ্বল চোখে। বাবার বন্ধুরাও জিজ্ঞেস করতেন, আইডিয়াটা কোথা থেকে পেলে? আমি তখন বিজ্ঞের মতো
            একটা ভাব নিয়ে দাঁড়িয়ে থাকতাম, মুখে কিছু বলতাম না। বলবোই বা কি!
            আমার পুরো বই দেখে আজাদও প্রচন্ড খুশি হলো। তার খুশি দেখে চোখে জল এলো আমার। তার ক্রমাগত উৎসাহে বুঝতে শিখলাম
            লিখতে পারাটা অনেক বড় একটা আর্ট। এর চর্চা করাটাও একটা আর্ট। আর আমাদের জীবনকে সমৃদ্ধ করতে প্রয়োজন হয় আর্ট ও
            কালচারের। নানা রকম লেখা পড়া, নানা রকম লেখা লিখা একটা মানুষকে অন্য একটা মাত্রায় পৌছে দিতে পারে, সেই কথা নতুন
            করে বলে দেয়ারও কোনো প্রয়োজন হয়না।
            তবে বদলে যাচ্ছে সময়। বদলে যাচ্ছে মানুষের রুচি। রুপান্তর ঘটছে মানসিকতার। রুপান্তর ঘটবেই, স্বাভাবিক। কিন্তু
            সেটার পরিসীমা থাকতে হবে। যাই হোক, এই মানসিকতাগুলো নিয়ে বিতর্ক হচ্ছে, কেউ বলছে- এটাই ঠিক, ওটা ব্যকওয়ার্ড
            মার্কা ভাবনা! তুমি পারোনা তাই বলছো এটা ঠিক নয়! হ্যাঁ সত্যিই আমি পারিনা। আমি শুধুই চেষ্টা করি লিখে যেতে।
            আসলে সত্যি কথা এখন শুধু লিখলে হয়না। কেউ পড়েনা। এখন পড়াতে হয়। মাঝে মাঝেই তাই বন্ধ করে দিতে ইচ্ছে করে।
            শুধু লিখলে হয়না মানে, কি বলতে চান আপনি? কি হয়না?
            আমি কিছুই বলতে চাইনা।
            এরকম হেঁয়ালিপূর্ন কথা না বলাটাই ভালো।
            ঠিক কথা। তবে একটা স্পষ্ট কথা বলি, আমার মানসিকতার রুপান্তর ঘটুক আমি কখনো চাইনা। আমি যেমন আছি তেমনই থাকতে চাই।
            একটা নতুন লেখা শেষ করার পর সেটা কোথাও যখন বের হয় সেই মুহূর্তের অনুভুতি প্রকাশ করা যায়না। এই আনন্দটাই বাঁচিয়ে
            রাখে আবার নতুন কোনো লেখা লিখতে উসকে দেয়। ক্ষুদ্র অভিমান ভুলে মাথায় শব্দের অনুরনন হয়। প্রো-অ্যাকটিভ হতে
            সাহায্য করে। আর না লিখেওতো বসে থাকতে পারিনা, হাত নিশপিশ মাথা খিসখিস চোখ টিস টিস শুরু হয়ে যায়। ওহ্ সে এক
            সাংঘাতিক পরিস্থিতি।
            উপন্যাস লেখা যদিও খুবই কষ্টের একটা কাজ তারপরও আমি সেটাতেই স্বাচ্ছন্দবোধ করি। অনেকদিন ধরে ধীরে ধীরে কতগুলো
            দেখা অদেখা চরিত্র সাজিয়ে বেশ আস্ত একটা বই, হাতে নিলেই আনন্দ। এ আমার সৃষ্ঠি! আজ না হোক যদি প্রয়োজনীয় কোনো
            তথ্য থেকে থাকে তবে মানুষ একদিন ঠিকই খুঁজে বের করবে আমার এই গ্রন্থ। এরকম আশা বুকে জমা করি। ছোট গল্পের ইতি
            টানা নিয়ে মহা মুশকিলে পড়ে যাই তারপরেও কোনো একটা ক্লু পেলেই ব্যস, ঝুমুর ঝুমুর বাজতে থাকে মনের ভেতর। ’ঝুমুর
            ঝুমুর’ নামে একটা ছোট গল্পও লিখে শেষ করে ফেলেছি ইতোমধ্যে, শব্দটা খুব বাজছিল মাথার ভেতর।
            বেশ কিছুদিন থেকেই ফেসবুক দেখতে দেখতে আর নানা রকম দূর্ঘটনা ঘটতে দেখে মনের ভেতর কিটিস কিটিস করতে লাগলো, না
            লিখে শন্তি পাচ্ছিলাম না। যন্ত্রনা হচ্ছিল মাথার ভেতর। লিখে ফেলার পর মনে হলো বেশ ঝরঝরা লাগছে মনটা।
            সেই যে শুরু করেছিলাম বাবার খুশি দেখে আজাদের হাসি দেখে এখনও সেই চোখগুলোই যদিও কেউই আর আমার চোখের সামনে নেই,
            লেখালেখির টেবিলে আমাকে ধরে বসিয়ে দেয়। আমি লিখতে শুরু করি--কেন লিখি--।

            <br><br>(অরণীর পত্রিকার জন্য)
        </p></div>

</div>


</body>
</html>