<!DOCTYPE html>
<html lang="en">
<head>
    <meta charset="UTF-8">
    <title>সাঁওতাল বিদ্রোহ যাদের এগিয়ে নিয়ে যাচ্ছে</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>সাঁওতাল বিদ্রোহ যাদের এগিয়ে নিয়ে যাচ্ছে</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>চমৎকার বাংলা বলে সিমন বাস্কে। ঢাকায় একটা পত্রিকা অফিসে কাজ করেন। রাজশাহী জেলার গোদাগাড়িতে ওর বাড়ি। অনেক কষ্ট
            করে ডিগ্রী পাশ করেছেন। রাতে পড়ার জন্য আলো থাকতো না, তাই দিনের বেলাতেই পড়া সস্পূর্ন করতে হতো। ইলেট্রিসিটি
            দূরের কথা, কুপি জ্বালানোর জন্য কেরোসিনেরও অভাব ছিল। বাঙালি দোকানদারেরা সাঁওতালদের কাছে কেরোসিন বিক্রি করতে
            চাইতো না। ঠকিয়ে তাদের জমিগুলো কিনতে চাইতো, বিক্রি করতে অস্বীকৃতি জানাতো বলেই তাদের সাথে এই বৈরিতা। দূরের
            মিশনারী স্কুলে পড়তে যেতে হতো হেঁটে হেঁটে। কাছের স্কুলগুলোতে পড়ার অধিকার ছিলনা। ছেঁড়া কাপড় চোপড়ই পরতে হতো।
            পানির অভাব ছিল, বাঙালিরা তাদের পুকুরগুলোও ব্যবহার করতে দিত না। এতসব প্রতিকুলতার ভেতর দিয়েই সিমন বাস্কে
            লেখাপড়া শিখেছেন। হ্যাঁ, সব বাঙালিরাই এরকম ব্যবহার করতো না। মিশন স্কুলে পড়ার সময় অনেক বাঙালি বন্ধুও ছিল। এখনও
            তারা বন্ধু হয়েই আছে। ঈদের ছুটিতে বাড়ি গেলে মাঠে বসে সেই বন্ধুদের সাথে জমিয়ে আড্ডা হয়, তাদের বাড়িতে ঈদের
            সেমাই খাওয়াও হয়।
            ব্রিটিশ শাসনামলে ভারতের ঝাড়খন্ড থেকে বর্তমান বাংলাদেশের গাইবান্ধা জেলার গোবিন্দগঞ্জে এসে বসতি স্থাপন
            করেছিলেন কেরিনা হাসদার পূর্বপুরুষেরা। সাঁওতাল সম্প্রদায়ই ভারতবর্ষে প্রথম জঙ্গল সাফ করে কৃষিজমিতে পরিণত
            করেছিল। কিন্তু বৃটিশ ঔপনিবেশিকদের নির্যাতন ও কুটবুদ্ধির সহযোগিতায় স্থানীয় মহাজন ও জমিদারেরা এইসব মূল্যবান
            জমি সাঁওতালদের কাছ থেকে নিয়ে মালিক হতে থাকে। ইংরেজরা সেই সময় মুদ্রাভিক্তিক অর্থনীতির প্যাঁচে ফেলেও
            সাঁওতালদেরকে বিপর্যস্ত করে তোলে। তাদের অত্যাচারে অতিষ্ট হয়ে ১৮৫৫ সালে সাঁওতালরা একত্রিত হয়ে বিদ্রোহ করে।
            বিজ্ঞজনেরা মনে করেন সাঁওতালদের এই বিদ্রোহই ভারতবর্ষের জনগনের জন্য মুক্তি সংগ্রামের পথনির্দেশ ছিল।
            ঝাড়খন্ডের যে জায়গায় কেরিনা হাসদাদের জমিজিরাত ছিল, পূর্বপুরুষদের বসতি ছিল, দুইশত বছরের পুরোনো একটি মহুয়া গাছ
            এখনও সব কিছুর সাক্ষী হয়ে দাঁড়িয়ে আছে বলে জেনেছেন কেরিনা হাসদা। তার খুব ইচ্ছে মহুয়া গাছটি দেখার। গোবিন্দগঞ্জ
            থেকে রাজশাহী জেলার একটি মিশনারী চার্চের হোস্টেলে থেকে তাদের পরিচালিত স্কুল থেকে এসএসসি ও রাজশাহী সিটি কলেজ
            থেকে ইন্টারমিডিয়েট পর্যন্ত পড়াশুনা করেছেন কেরিনা। লুথায়েন চার্চ ও ক্যাথলিক চার্চের ভেতরকার কোন্দলের কারণে
            একবার স্কুল থেকে বের করে দেওয়া হয়েছিল তাকে। ঢাকায় আদিবাসী সম্পৃক্ত গবেষণা প্রতিষ্ঠানে বেশ কিছু সময় কাজ করার
            পর এখন নিজেদের বাড়ি গোবিন্দগঞ্জে ব্র্যাকের কাছ থেকে লোন নিয়ে মুরগীর ফার্ম করেছেন। তার শশুড়ের একসময় পয়তাল্লিশ
            বিঘা জমি থাকেলেও বর্তমানে চোদ্দ বিঘা জমি আছে। তার স্বামী ভাগে পেয়েছেন চার বিঘা, তাতেই কৃষিকাজ করেন।
            গোবিন্দগঞ্জের মহিমাগঞ্জে চিনিকল করার সময় সরকার অনেকের জমি নিয়েছিল, সেই সময় তার শশুড়দের জমিও ছিল। বৃটিশরা এই
            এলাকার জনগনের তিনশ বিঘা জমিতে জবরদস্তি করে ইক্ষু চাষ করেছিল।
            বর্তমানে কেরিনা হাসদা ঢাকার চাকুরী ছেড়ে দিয়ে নিজের জায়গায় নিজের মত করে স্বাবলম্বি হতে চেষ্টা করে যাচ্ছেন।
            আশে পাশের মানুষগুলোকেও সাধ্যমত উদ্বুদ্ধ করছেন ।
            বাংলাদেশে বর্তমানে সাঁওতালদের সংখ্যা কত, সঠিক ভাবে তা বলা যায়না। কারণ আদমশুমারীরিতে তাদেরকে আলাদাভাবে গণনা
            করা হয়নি। তবে ধারনা করা হয় আনুমানিক তিনলক্ষ সাঁওতাল আছে, যাদের বাসস্থান মূলত উত্তরাঞ্চলের রাজশাহী, নওগাঁ,
            নাটোর, নবাবগঞ্জ, বগুড়া, জয়পুরহাট, রংপুর, গাইবান্ধা, কুড়িগ্রাম, লালমনিরহাট, নিলফামারী, পঞ্চগড়, ঠাকুরগাঁও ও
            দিনাজপুর জেলায়।
            এইসব অঞ্চলের সাঁওতালরা অধিকাংশই কৃষিজীবি। তবে কিছু সংখ্যক সাঁওতাল চা বাগানেও কাজ করছে। উল্লেখ্য, জীবিকা
            নির্বাহের উপযোগি কাজ নির্বাচনের ক্ষেত্রে তাদের গোত্রভেদ সম্পর্কিত কতগুলি ধর্মীয় বিধিনিষেধ থাকায় সব পরিবারই
            সব কাজ করতে পারেনা।
            ভাষা সমস্যার কারণেই সাঁওতালদের শিক্ষার হার অত্যন্ত নিম্ন পর্যায়ে। অবশ্য বর্তমানে সাঁওতাল ছেলেমেয়েরা দলবেধে
            নিজেদের গ্রামের প্রাথমিক বিদ্যালয়গুলোতে যাচ্ছে। দেশের উচ্চ শিক্ষা প্রতিষ্ঠানগুলোতেও কিছু সাঁওতাল
            শিক্ষার্থীদের উপস্থিতি লক্ষ্য করা যায়। বিভিন্ন প্রতিষ্ঠানেও কর্মরত আছে কিছু সাঁওতাল তরুন তরুনী। তারা আশা
            করছে আগামী দশ বছরের মধ্যে তাদের শিক্ষার হার মান সম্মত পর্যায়ে পৌছে যাবে।
            ওভিডিও মারান্ডি সাঁওতাল সম্প্রদায়ের প্রথম ম্যাজিস্ট্রেট। দিনাজপুর জেলার ঘোড়াঘাট অঞ্চলের সন্তান। সম্পূর্ণ
            নিজের চেষ্টায় বড় হয়েছেন। ম্যাজিস্ট্রেট হয়ে ওঠা পর্যন্ত কঠোর পরিশ্রম, প্রতিবন্ধকতা আর কষ্টের মধ্য দিয়ে তাকে
            যেতে হয়েছে। সাঁওতাল হওয়ার কারণে বারবার নেতিবাচক দৃষ্টিভঙ্গির সম্মুখীন হতে হয়েছে। তবে ওভিডিও মনে করেন
            ম্যাজিস্ট্রেট হয়েই সব কিছু অর্জন শেষ হয়ে যায় নাই। সমাজের মানুষগুলোকে, পরবর্তি প্রজন্মকে এগিয়ে নিয়ে যাওয়ার পথ
            বের করতে হবে তাদেরকেই। সাঁওতাল বিদ্রোহের সূচনায় কিছুটা হলেও যেমন তারা এগিয়ে এসেছেন। ওভিডিও মারান্ডি তার
            এলাকার ছেলে মেয়েগুলোকে স্কুল কলেজে যাওয়ার জন্য উদ্বুদ্ধ করছেন। শিক্ষা ছাড়া অগ্রগতির অন্য কোনো উপায় যে নেই,
            সে কথা বোঝানোর চেষ্টা করেন সমাজের নিরীহ মানুষগুলোকে।
            মিঠু সিলাক মুরমু চাকুরী করেন একটা এনজিওতে। অ্যাসিসটেন্ট ডিরেক্টর। এনজিওর নাম কইনোনিয়া। এনজিওর মাধ্যমে নিজের
            সম্প্রদায়ের মানুষদের জন্য কিছু করতে চান। সহজ সরল মানুষগুলো বুদ্ধির মারপ্যাচে যেন বারবার না ঠকে, সে চেষ্টাই
            করে যাচ্ছেন মিঠু। ঋণ নিয়ে কিভাবে কাজে লাগাতে হবে, নিজেদের স্বাবলম্বি করতে হবে, বোঝান তিনি।
            তারসিউস সরেন এনা গ্রুপের ডায়িং ফ্যাক্টরীর প্রোডাকসন ম্যানেজার। কাজ এবং মার্জিত ব্যবহার দিয়ে নিজের গুরুত্ব
            প্রমাণ করেছেন। চমৎকার ইংরেজি জানেন।
            সুবোধ বাস্কে ওয়ার্ল্ড ভিশনের ডিস্ট্রিক্ট কো-অরডিনেটর। ওয়ার্ল্ড ভিশনের মত জায়গায় কাজ পেয়ে নিজের যোগ্যতার
            পরিচয় দেন। তিনিও ভাল ইংরেজি বলতে ও লিখতে পারেন। গনেশ সরেন একটি মিউজিক কলেজের টিচার। টিচার হিসেবে যথেষ্ঠ
            সুনাম অর্জন করেছেন। লেখালেখিও করে থাকেন।
            এদের প্রত্যেকেই নানারকম প্রতিকুল পরিবেশের মধ্য দিয়ে পড়াশুনা করেছেন। সমাজে নিজেদের অবস্থান তৈরি করার প্রয়াস
            চালিয়ে যাচ্ছেন। যদিও এখনও টিপ সই দিয়ে সাঁওতালদের জমি দখল করার পাঁয়তারা অব্যাহত রয়েছে, তারপরও আশার কথা, তার
            প্রতিবাদ করার ভাষাও স্পষ্ট হচ্ছে। তারা আইন জানছেন, বিচার চাইছেন, সংগঠিত হয়ে এগোচ্ছেন।
            শুধু সম্প্রদায়ের বাইরেই নয়, সাঁওতাল সম্প্রদায়ের ভেতরের জটিলতার কারণেও বিঘœ ঘটেছে বারবার। বারটি গোত্রের
            বিভিন্ন সংস্কার ও ধর্মীয় বিধিনিষেধের কারণে নিজেদের মধ্যেও কলহ সৃষ্ঠি হয়েছে। এতে ক্ষতিগ্রস্থ হয়েছে তারাই।
            তারপরও তারা দৃঢ় সংকল্প নিয়ে পরবর্তি প্রজন্মকে আরও একধাপ এগিয়ে নিয়ে যাওয়ার প্রচেষ্টায় ব্রত রয়েছেন।

        </p></div>

</div>


</body>
</html>