<!DOCTYPE html>
<html lang="en">
<head>
    <meta charset="UTF-8">
    <title>ছোট্ট দেশ বাহরাইন</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>ছোট্ট দেশ বাহরাইন</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>প্লেনে বসেই সামনের স্ক্রীনে দেখছিলাম চর্তুদিকে নীল মাঝখানে ছোট্ট একটা দ্বীপ, সেদিকেই এগিয়ে যাচ্ছে আমাদের
            প্লেন খুব ধীরে। ঘোষকের ঘোষনায় ও সামান্য ঝাকুনিতে বোঝা গেল গন্তব্যে পৌছে গেছি। পাসপোর্ট ও কাগজপত্র দেখার
            ঝামেলা পার হয়ে গাড়ীতে উঠে রিলাক্স। উৎসুক চোখ গ্লাসের বাইরে রাখতে প্রথমেই চোখে পরলো পাশ দিয়ে সাই সাই করে চলে
            যাওয়া গাড়ীগুলোর অধিকাংশই মেয়েরা ড্রাইভ করছে। ভাল লাগার হাল্কা একটা পরশ বইলো মনে। এই পরশ লাগার কারন হলো সৌদি
            আরবে দেখেছি ড্রাইভিংয়ে মেয়েদের নিষেধাজ্ঞা। অন্যান্য হাজার রকমের নিষেধাজ্ঞার সাথে এটি হলো এক নম্বর। তাই
            বাহরাইন এর ব্যাতিক্রম দেখে ভাল লাগা। পরে ধীরে ধীরে জানলাম রাজা দ্বারা শাস্বিত হলেও বাহরাইনের জনসাধারন কিছুটা
            হলেও গনতান্ত্রিক সুবিধা ভোগ করে থাকে।
            বাসায় পৌছে দুই কামরা ও একটা বাথরুম সহ ফ্লাটের ভাড়া শুনে বেশিই মনে হলো। দুতিন বছর আগেও নাকি এত বেশি ভাড়া
            ছিলনা, হঠাৎ করেই বেড়ে গেছে। আসলে আমেরিকা ইরাক আক্রমনের পরে পরেই এখানে অনেক কিছুরই পরিবর্তন হয়েছে। তার মধ্যে
            বাসা ভাড়া বেড়ে যাওয়া এক নম্বর।
            দুদিন রেস্ট নিলাম। তৃতীয় দিনে বের হলাম বাসা থেকে। আমার স্বামীর তিনবছরের কন্টাক্টের চাকুরী এখানে, তাই আসা। ওর
            এক কলিগের গাড়ীতে করে বের হতে হলো। এখানে কমিউনিকেশনের ব্যাপারটা একটু ভিন্ন। ট্যাক্সি ক্যাব নেই বললেই চলে,
            দুএকটা যা আছে সেগুলোতে চড়া রিস্কি। বাস আছে, কিন্তু সংখ্যায় অনেক কম এবং সব রুটেও নাকি চলেনা। তাই যত কষ্ট করেই
            হোক এখানকার জনসাধারন একটা গাড়ী কিনে ফেলে। তবে গাড়ী চালানোর জন্য যে লাইসেন্স দরকার তার জন্য যথেষ্ঠ পরিশ্রম ও
            টাকা ব্যায় করতে হয়। উনি সেই অধ্যায়ে আছে এখন।
            জিয়ান্টস নামের একটা বড় শপিং কমপ্লেক্সে গেলাম। টুকি টাকি কিছু কেনার ছিল, যেগুলি না হলেই চলছিলনা। গিয়ে দেখি কি
            নেই সেখানে! প্রথমেই অবাক হলাম মার্কেটিংয়ে আসা মেয়েদের ড্রেসআপ দেখে। আগেই শুনেছিলাম এখানে বোরখা বাধ্যতামুলক
            না, তাই বলে এমন খোলামেলা পোষাকও পরে এসেছে! হাজার হলেও এটা মুসলিম কান্ট্রি!
            সালোয়ার কামিজ দেখেও বোঝা যাচ্ছে কে পাকিস্তানী, কে বাঙ্গালী আর কে ইন্ডিয়ান। ইন্ডিয়ান বলতে এখানে কেরালাদেরই
            বোঝায়। ফিলিপিনোরা সার্ট প্যান্ট পরা। বোরখা কিছু সংখ্যক, আর বাকীরা ওয়েস্টার্ন ড্রেস, তবে তার মধ্যে কেউ কেউ
            মাথায় একটা স্কার্ফ বেধেছে। এদের কিন্তু বেশ মার্জিত ও স্মার্ট লাগছে দেখতে।
            মেয়েদের যে সব পোষাক এখানে সেল্ করার জন্য রেখেছে সবই ওয়েষ্টার্ন ড্রেস। খেয়াল করে দেখলাম বোরখার ভিতরে এরা এইসব
            ড্রেসই ব্যবহার করে। দাম খুব যে একটা বেশি তা নয়। একটা বিষয় লক্ষ্যনীয়, কাউন্টারে সবই প্রায় মেয়েদের দেখা গেল।
            জিয়ান্টস থেকে বের হয়ে কিছুদুর গিয়ে একটা ফিলিপিনো রেস্টুরেন্টে গেলাম। সেখানে বোনলেস চিকেন ফ্রাই খেয়ে বাসায়
            ফেরা হলো। এক প্লেটে লম্বা লম্বা করে চারটা চিকেন ফ্রাই, সাথে ফ্রেঞ্চ ফ্রাই কিছুটা আর সস্। দাম নিল দেড় দিনার।
            এক দিনার সমান বর্তমানে একশ ষাট টাকা। এই রেস্টুরেন্টেও ফিলিপিনো মেয়েরা সব কাজ করছে। এতেই বোঝা যাচ্ছে মেয়েদের
            অবস্থান এখানে মোটামুটি লিবারাল।
            আমার কৌতুহল ছিল এখানে মেয়েদের অবস্থাটা কি জানার জন্য। ধীরে ধীরে জানতে পারলাম বাহরাইনে মেয়েদের পুরো স্বাধীনতা
            আছে কাজের ক্ষেত্রে। এও জানতে পারলাম, মেয়েরাই পড়াশুনা করছে বেশি। ব্যাংকে, গ্যাস কম্পানীগুলোতে, হাসপাতালে,
            শপিং সেন্টারে প্রায় এইটটি পারসেন্ট মেয়েরা কাজ করে। ইউনিভার্সিটিতে কর্মরত একজন বাঙ্গালী শিক্ষকের কাছে জানা
            গেল ক্লাশে মেয়ে এবং ছেলেদের মধ্যে অনুপাত হলো ৪ঃ১। শিক্ষক ভদ্রলোক সেদিকে ইঙ্গিত করে দুষ্টামী করে মেয়েদের কাছে
            নাকি প্রশ্ন রেখেছিলেন, তোমাদের বিয়ের ক্ষেত্রেও যদি ব্যাপারটা এরকমই দাড়ায় তাহলে কি করবে? মেয়েরা সমস্বরে
            চিৎকার করে জওয়াব দিয়েছিল, নো ওয়ে! বাস্তব অবস্থাটাও নাকি এরকমই, ছেলেরা লেখাপড়ায় পিছিয়ে থাকাতে শিক্ষিত মেয়েদের
            বিয়ের ব্যাপারটা বেশিরভাগই অনিশ্চিত। এদিকে এদের সরকার বাইরের ছেলেদেরকে এদের মেয়েদের বিয়ে করতে দেবেনা। তাহলে
            ব্যাপারটা কি দাড়াচ্ছে?
            বাহরাইনের জনসাধারন কিছু কমন সুবিধা ভোগ করে থাকে সরকার থেকে। ছেলেমেয়েদের লেখাপড়া ফ্রি, সরকারী হাসপাতালে
            বাচ্চা হওয়া থেকে শুরু করে সব কিছু ফি। আবার যারা চাকুরী করে, তাদের বাড়ী করা সহ অনেক রকম লোনের ব্যবস্থা আছে।
            আর বুড়োদের যাদের বাড়ীঘর নেই তাদের সরকার থেকে বাড়ী করে দেয়। রুটি, যেটা এদের কমন খাদ্য, সেটা সবচেয়ে সস্তা।
            তবে যে জিনিষটা উল্লেখযোগ্য সেটা হলো এখানে সরকারি সব প্রতিষ্টানের মাসিক বেতনের পরিমান কম। তবে বেসরকারি
            প্রতিষ্টানে এবং উপরের লেবেলের বিদেশী লোকদের বেতনের বেলায় অন্যরকম। আর সবচেয়ে কম বেতন হলো বাংলাদেশী, ইন্ডিয়ান,
            পাকিস্তানী, ফিলিপিনো শ্রমিকদের। এদের বেতন মাসে মাত্র চল্লিশ দিনার থেকে শুরু হয়। সে জন্য এরা কোনদিনই পরিবার
            আনার কথা ভাবতেও পারেনা। এরা চল্লিশ পঞ্চাশজন মিলে দুটো কি তিনটে ঘর ভাড়া নেয়, এবং একটা মাত্র টয়লেট ব্যবহার
            করে। এদের সকালের নাস্তা বাঙ্গালী হোটেলে দুটো কি তিনটে রুটি আর এক কাপ চা। এরা নিজেরা মাসে খরচ করে মাত্র বিশ
            দিনার, আর বাড়ীতে পাঠায় বিশ দিনার। বর্তমানে বিশ দিনার সমান বাংলাদেশী টাকায় তিনহাজার দুইশত টাকা। দেশে থাকলে এই
            তিনহাজার টাকা পরিবারের জন্য দেওয়া অনেকের পক্ষেই সম্ভব হতোনা, তাই যত কষ্টই হোক এরা দাতঁ কামড়ে পরে আছে এখানে।
            দেশে বউ বাচ্চারা তো খেয়ে পরে বাচঁছে! এদের মধ্যে একটা গ্রুপ আছে এরা নাকি ভালই রোজগার করে। এদের কাজ হলো গাড়ী
            ধোয়া, মোছা করা। একটা সাইকেলের সামনে একটা বালতি বেঁেধ এরা অলিতে গলিতে ঘুরে ঘুরে গাড়ী ধোয়। অনেকের অবশ্য মাসিক
            চুক্তিতে গাড়ী ফিক্সড করা আছে। এদের মধ্যে কেউ দেশে বেড়াতে গেলে তার মাসিক কাজগুলো আর একজনের কাছে একশ দিনার
            দিয়ে বিক্রি করে ট্রান্সফার করে যায়। দেশে হয়ত সে তিন চারমাস বেড়িয়ে এসে আবার পুর্নবহাল হয়। ফ্রি ভিসায় যারা
            আসে, তাড়াই বেশিরভাগ এই কাজগুলো করে যত, কারন একটা ফ্রি ভিসা যোগার করতে বর্তমানে আড়াই লাখ টাকার মত খরচ হয়।
            অতএব এই টাকাটা তোলার জন্য যত লজ্জাই লাগুক যারা সাইকেল চালাতে জানেনা, তারা এসেই ময়দানে গিয়ে সাইকেল চালানো
            প্র্যাকটিস করে। এই ব্যাপারগুলো আমাকে জানিয়েছে বাঙ্গালী দোকানে কাজ করে যে ছেলেগুলো তারা। অনেক রকম তথ্য জানা
            যায় এদের কাছ থেকে। আমাদের বাসার আশে পাশে বেশ কয়েকটি দোকান আছে বাঙ্গালীদের। এসব দোকানে বাংলাদেশের সব রকম
            জিনিষ পাওয়া যায়। রাধুনী মশলার গুড়া, প্রানের আচার, মাছ সবজি তো আছেই। বাহরাইনের কাচাঁ পেপেগুলো একটু তিতা মতন,
            তাই দেশ থেকে কাচাঁ পেঁপে আসলে ওরা আমার জন্য রেখে দেয়।
            দু একজন বাঙ্গালীর সাফল্যের গল্পও জানতে পেরে তাদের সাথে পরিচিত হওয়ার লোভ সামলাতে পারলাম না। এরকম একজন নাম ধরা
            যাক, বেলাল। বেলাল বাহরাইনে আছে পনের বছরের মত। লেখাপড়া কতটুকু করেছে সে কথা জানতে না চাইলেও বোঝা যায়। যখন
            প্রথম আসে ফ্রি ভিসায়, থাকা খাওয়া আর সামান্য কিছু মজুরীর বিনিময়ে কাজ শুরু করেছিল। বর্তমানে বেলালের ওয়ার্কশপে
            প্রায় দশজন বাঙ্গালী কাজ করে খাচ্ছে। কমপিউটার জানা ছেলে কমপিউটারে তার হিসাব নিকাশ করছে। বেলাল জানালো ঢাকায়
            উত্তরাতে সে বাড়ী করেছে, আরও একটা বাড়ী কোথায় যেন করেছে বলল ঠিক মনে রাখতে পারিনি। সকাল সাতটায় সে বাসা থেকে বের
            হয়, রাত এগারটার আগে ফিরতে পারেনা। অক্লান্ত পরিশ্রম আর বুদ্ধি দিয়ে কাজ করাতে আজ সে একজন সফল ব্যবসায়ী। অতীতের
            কষ্টের কথা স্বীকার করতে সে একটুও লজ্জা বোধ করেনা। বরং চোখে মুখে দীপ্তি ছড়ায়।
            একটি বাংলাদেশী স্কুল আছে এখানে। স্কুলটির সিলেবাস গুলো বাংলাদেশি সরকারী স্কুলের পাঠ্যক্রম অনুযায়ী, তবে এগুলো
            ইংলিশে। এক কথায় বাংলা বইগুলো ইংরেজীতে ট্রান্সলেট করা। দুতিনজন বাঙ্গালী শিক্ষক বাদে প্রিন্সিপাল সহ সবাই
            ইন্ডিয়ান। তবে অভিভাবক সহ অনেক বাঙ্গালীরই অভিযোগ আছে এ স্কুল সম্বন্ধে। বাহরাইনে সর্বক্ষেত্রে প্রায় ইংরেজি
            ভাষার প্রচলন বেশি হওয়াতে স্কুলটিকে ইংলিশ মিডিয়ামে করা হয়েছে। বাহরাইনীরা কম বেশি সবাই ইংরেজি জানে এবং ব্যবহার
            করে।।

            বাহরাইনের নিজস্ব সম্পদ বলতে কিছুই নেই, পাচঁ বছর আগেও এখানকার লোকজন খুবই সাদামাটা জীবন জাপন করত। কিন্তু
            বর্তমানে চিত্রটা অন্যরকম। যারা পনের বিশ বছর ধরে এখানে আছে তাদের কাছ থেকে শোনা এসব। এখন সৌদি আরবের ওয়েল
            রিফাইনারীর কাজগুলো এরা পাচ্ছে, তাই বাহরাইনের চিত্র বদলে যাচ্ছে দ্রুত। মাল্টিস্টোরড বিল্ডিং হচ্ছে অনেক
            জায়গায়। চর্তুদিকে ঘিরে থাকা সমুদ্রের আংশিক ভরে ভরে তৈরি হচ্ছে এসব। একদিন সখ করে সমুদ্র দেখতে গিয়ে আহত হলাম।
            সমুদ্রের মাঝখানের একটা অংশ ভরার প্রক্রিয়া চলছে, তাতে দুর পর্যন্ত সমুদ্র দেখা ব্যহত হলো।
            এখানকার রাজ পরিবার অবশ্য সে তুলনায় সুবিধা ভোগ করে হাজার গুন বেশি। তাই মাঝে মাঝে কিছু সচেতন লোকজন মিছিল করার
            চেষ্টা করে, মিনিষ্ট্রি অব্ ইনফরমেশনের গেটে গিয়ে প্রতিবাদ জানানোর চেষ্টা করে বিফল হয়। তবে এদের টিভিতে সংসদ
            বসতে দেখা যায়।
            বাহরাইনের মোট জনসংখ্যা হলো বিশ লাখের মত। বাঙ্গালীই আছে ষাট হাজারের মত। বাহরাইনের নিজস্ব লোকসংখ্যা বেশিনা---।
            বাকি বিভিন্ন দেশ থেকে এসে চাকুরী বাকুরী ব্যবসা বানিজ্য করছে। তবে ইন্ডিয়ান কেরালারা নাকি বেশিরভাগ ব্যবসা
            বানিজ্য দখল করে রেখেছে। তবে চায়না জিনিষপত্রে ভরা এখানে। স্যান্ডেল জুতা, ক্রোকারীজ, কাপড়চোপড়, ব্যাগ সব প্রায়
            মেড ইন চায়না।
            জানুয়ারী মাসের প্রথমে এখানকার বাতাসে কনকনে হীম, ফেব্রুয়ারীতে আরও বেশি তবে মার্চে এসে কমে গেলেও কম্বল উঠানো
            চলল না। সারাদিন দেখা গেল গরম বাতাস, এসি ছেড়ে রাখতে হয়েছে, মাঝরাতে শুরু হয়ে গেল প্রচন্ড শীত। তখন এসি বন্ধ
            রেখে কম্বল টানতে হচ্ছে। আর সবচেয়ে মজা হচ্ছে এখানে বাতাসের শব্দ হয় ঝন ঝন। ঝন ঝন শব্দ শুরু হলে ঘর থেকেই বুঝতে
            পারি বাতাস শুরু হয়ে গেছে। আসলে প্রতিটা বাড়ীর ছাদে ডিশের সংখ্যা অনেক বেশি। আর প্রতিটা ফ্লাটের যে এসি আছে,
            সেগুলোর সাথে বাতাসের যে সংঘর্ষ সেটার কারনেই ঝন ঝন শব্দ হয় বলে আমার ধারনা। দিনের বেলাতেও দেখা গেছে বেশ
            গরম,হঠাৎ করেই বাতাস শুরু সাথে ঠান্ডা। এ কারনে অনেকেই গাড়ীতে কিংবা অফিসে একসেট গরম কাপড় নাকি রেখে দেয়।
            আমাদের বাসাটা যে এলাকায়, সেটাকে বলা হয় শিয়া এলাকা। শিয়া- সুন্নি শব্দ দুটোর মাঝখানে একটা পাচঁ ইঞ্চি দেওয়াল
            খাড়া করে রাখা হয়েছে এখানে। তাই কারা শিয়া বংশ আর কারা সুন্নি বংশ এসব বিস্তারিত জানার জন্য কৌতুহল হলো।
            হযরত মুহাম্মদ (সাঃ) এর সবচেয়ে প্রিয় মেয়ে ফাতেমা (রাঃ) এর স্বামী হযরত আলী (রাঃ) জ্ঞানগরিমা ও বীরত্বে সমসাময়িক
            যুগে প্রবাদ প্রতিম ছিলেন। আধ্যাতিক জ্ঞানে আলী এতটাই প্রাগসর ছিলেন যে রাসুল বলেছিলেন, আমি যদি জ্ঞানের নগরী,
            আলী তাহলে তার দরজা। হযরত মুহাম্মদ (সাঃ) এর ইচ্ছা ছিল তার অবর্তমানে আলীই হবেন মুসলমানদের নেতা। মৃত্যুর
            কিছুদিন পুর্বে নবী মক্কায় জীবনের শেষ হজ্জটি সম্পন্ন করেন, ইসলামের ইতিহাসে যা বিদায় হজ্জ হিসাবে বিখ্যাত হয়ে
            আছে। সেদিন তিনি যে শীঘ্রই ইহলোক হতে চিরবিদায় গ্রহন করবেন সে বিষয়ে ইঙ্গিত করে একটি আয়াত পাঠ করে শোনান এবং
            আলীই যে তার উত্তরসুরী সে বিষয়ে ইঙ্গিত দেন। কিন্তু তার মৃত্যুশয্যায় যে অভাবনীয় ঘটনাটি ঘটেছিল তাতে পুরো
            ব্যাপারটি ভিন্ন রূপ ধারন করেছিল। হযরত ওমরের একক সিদ্ধান্তে আবু বকর আমীরুল মোমেনীনের পদে নিবার্চিত হয়েছিলেন।
            হযরত মুহাম্মদ (সাঃ) মৃত্যুশয্যায় তার সাহাবীগনকে একটি কাগজ তার সামনে আনার জন্য বার বার অনুরোধ করার পরেও তা
            ঠেকিয়ে রাখা হয়েছিল সুকৌশলে। হযরত লিখতে না জানলেও হয়ত ডিক্টেশন দিয়ে একটি অসিয়ত তৈরি করতে চেয়েছিলেন। সুকৌশলে
            হযরতকে যে উইলটি করতে দেয়া হয়নি তার পরিনামের ফল হাজার বছর ধরে মুসলিম সমাজকে আজও বয়ে বেড়াতে হচ্ছে শিয়া সুন্নির
            দেওয়াল খাড়া করে।
            আলী অবশ্য অনেক পরে সমাজের প্রচন্ড চাপে খেলাফতের দায়িত্ব নিয়েছিলেন কিন্তু ততদিনে তিনি রাজকার্য পরিচালনার কৌশল
            ও এনার্জি দুটোই হারিয়ে ফেলেছিলেন। আলী খারেজী গুপ্তঘাতকের ছুরিকাঘাতে নিহত হলে মুয়াবিয়া মুসলিম জগতের একচ্ছত্র
            অধীপতি হন এবং নির্বাচন প্রথা তুলে দিয়ে বংশানুক্রমিক খিলাফত প্রথা চালু করেন। এ পথের প্রধান কাটা ছিল আলী
            বংশীয়গন। এই আলী বংশীয় ও আলীর অনুসারীরাই শিয়া হিসাবে পরিচিতি লাভ করে।
            আমার মনে হয় মুসলিমদের বড় শত্রু অন্য কেউ নয়, স্বয়ং মুসলিমরাই। শিয়া সুন্নির বিভেদকে সামনে রেখে ফায়দা লুটছে
            তৃতীয় পক্ষ। এই কথাটাও রিয়ালাইজ করতে পারছে অনেকেই কিন্তু এর সমাধান করা যাচ্ছেনা কোনভাবেই। মুরতাদ শব্দের অর্থ
            ঠিক মত না জেনেই যাকে তাকে মুরতাদ বলে ঘোষনা দিয়ে মুসলমানে মুসলমানে শত্রুতা আরও বাড়িয়ে তুলছে। এতে লাভবান হচ্ছে
            কারা?
            তবে একটা কথা অনেকেই স্বীকার করছে, সেটা হলো, শিয়ারাই শিক্ষিত বেশি এখানে। অবশ্য সংখ্যায়ও বেশি এরা। মহররমের সময়
            কিছুটা উচ্ছৃংখলতা দেখা দিলেও অন্য সময়ে যথেষ্ট ভদ্র এরা।
            মহররম মাসে আমাদের বাসার কাছে যে কয়টা কাপড় চোপড়ের দোকান আছে, সব কয়টাতে কাল রংয়ের জিনিষ পত্রে ভরা দেখলাম।
            বাচ্চাদের গেঞ্জি থেকে আরম্ভ করে টাওয়েল পর্যন্ত কালো। অন্য রংয়ের জিনিষপত্র সব উধাও। প্রথমে ধরতে পারিনি
            ব্যাপারটা, দুতিনটা দোকানে পরপর ঢুকেই খেয়াল হলো যে মহররম চলছে। আর পুরো মাস মসজিদে বলতে গেলে সারাদিনই শোকগাঁথা
            পড়া হচ্ছে। শোকগাথা বুঝলাম পড়ার স্টাইল ও কান্নার শব্দ শুনে। আরও একটা জিনিষ লক্ষ্যনীয়, সেটা হলো তাদের মসজিদ তো
            আলাদা বটেই এবং আজানের সময়ও কিছুটা ভিন্ন। সুন্নিদের আজান শেষ হওয়ার প্রায় মিনিট দশেক পরে তারা আজান দেয়।

            <br><br>(ভ্রমণ চিত্র পত্রিকায় প্রকাশিত)
        </p></div>

</div>


</body>
</html>