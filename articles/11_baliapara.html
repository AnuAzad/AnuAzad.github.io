<!DOCTYPE html>
<html lang="en">
<head>
    <meta charset="UTF-8">
    <title>বালিয়াপাড়ার ’মাহাতো’রা পথ খুঁজছে অস্তিত্ব টিকিয়ে রাখার</title>
    <meta name="viewport" content="width=device-width, initial-scale=1">
    <link href="../bootstrap/css/bootstrap.min.css" rel="stylesheet"/>
    <link href="https://fonts.maateen.me/adorsho-lipi/font.css" rel="stylesheet"/>
    <link rel="stylesheet" href="../css/blog_template.css"/>
</head>
<body>


<div class="container-fluid" style="font-family: 'AdorshoLipi', sans-serif;">


    <div class="row" id="HD">
        <div class="col-md-12 text-center text-dark"><h2>বালিয়াপাড়ার ’মাহাতো’রা পথ খুঁজছে অস্তিত্ব টিকিয়ে রাখার</h2></div>
        <div class="col-md-12 text-center text-dark"><h4>আনোয়ারা আজাদ</h4></div>
    </div>

    <div class="container-fluid" style="margin-top: 20px">
        <p>
            ফরিদপুর জেলার বোয়ালমারি উপজেলায় ঘোষপুর ইউনিয়নের বালিয়াপাড়া গ্রামে ত্রিশ ঘর মাহাতো সম্প্রদায়ের বসবাস। জায়গাটি
            ফরিদপুরের পশ্চিমে মাগুরা জেলার কাছাকাছি। অচিন্ত কুমার মাহাতো কারাম উৎসবে আমাদের নিমন্ত্রন করেছিলেন।
            বাংলাদেশের বেশির ভাগ মানুষই মাহাতো সম্প্রদায়ের নাম জানে না। এরা এতোটাই পিছিয়ে পরা সম্প্রদায় যে এদের সম্পর্কে
            সাধারণ মানুষের জানবার কথাও নয়। আমরা গিয়েছিলাম বাংলাদেশ আদিবাসী অধিকার আন্দোলনের পক্ষ থেকে বেশ কিছু আগে। বেশ
            কয়েক বছর থেকে মাহাতো সম্প্রদায়ের মানুষজনের সাথে এই সংগঠনটির জানা শোনা। এই সংগঠনটিই মাহাতোদের ঢাকায় নিয়ে এসে
            পরিচয় করায়। মেইন রাস্তা ছেড়ে গ্রামটির রাস্তায় ঢুকতেই সাবধান হতে হলো। সরু রাস্তাটায় গাড়ী ঢোকাতে ড্রাইভারের
            কষ্ট হয়েছিল। খুব ধীরে ধীরে গাড়িটাকে রাস্তা পার করিয়ে পৌঁছানোর পর গিয়ে বসলাম একটা বাড়িতে। চারিদিকে তাকিয়ে হত
            দরিদ্র দশা দু’চারটে নেংটো বাচ্চা আর অসহায় কিছু নারী দেখা ছাড়া কিছুই দেখার নেই। আমাদের বসার জন্য প্লাস্টিকের
            চেয়ার আনা হয়েছিল, সামনে একটা নড়বড়ে টেবিল। বাচ্চাগুলো ঠেলাগুতো দিয়ে সামনে আসার চেষ্টা করলো আমাদের ঠিকভাবে
            দেখার জন্য। চেয়ারগুলো কোন একটা দোকান থেকে ভাড়া করে এনেছিল পরে জেনেছিলাম। একটু পরেই টেবিলের ওপর কোল্ডড্রিংকস
            রাখতে দেখে আমি অসন্তুষ্টি প্রকাশ করলাম। কোল্ডড্রিংকস কেন? ডাবের গাছ দেখলাম, ওটাই তো সহজ হতো, ডাবের পানি দিলে
            আমি খুশি হতাম। শুধু পানি হলেও তো কোনো অসুবিধে হওয়ার কথা না, সেটাই ভালো হত। আসলে ওরা ভেবেছিল ঢাকা শহর থেকে
            আশা মানুষ, কোকাকোলা ছাড়া সম্মানীত করা যায় নাকি! পানির বদলে এরা হয়তো কোকাকোলাই খেয়ে থাকে বেশি! ঢাকা শহরের
            মানুষ যে চল্লিশ টাকা দিয়ে একেকটা ডাব কিনে খায় সে ধারনাই বোধহয় ওদের নেই। যাই হোক একচুমুক মুখে দিয়ে
            বাচ্চাগুলোর হাতে ধরিয়ে দিলাম কোকাকোলার বোতল। পাশের একটা বাড়িতে উৎসবের মূল আয়োজন। বৃষ্টি হওয়াতে কাঁদায় থিক
            থিক করা উঠোন পার হতে জুতো মাখামাখি হলো। একটা একটু উঁচু মত জায়গা ঘেরা দিয়ে বসার ব্যবস্থা করা হয়েছিল। চেয়ার
            টেবিলের ব্যবস্থা ছিল, সামনে পাটি বিছানো। পাটিতে সব নারী পুরুষ বসে আছেন আমাদের অপেক্ষায়। ফুল, পাতা, ধুপ, ধুনো
            দিয়ে জায়গাটা বেশ অন্যরকম লাগছিল। এক পাশে কিছু প্লাস্টিকের চেয়ারে তাদের মুরুব্বিরা বসে ছিলেন। আমরা ঢাকা থেকে
            চার জন গিয়েছিলাম। মঙ্গলদীপ জ্বেলে উদ্বোধন করা হলো। আমাদের দলনেতা বক্তৃতা দিলেন আধঘন্টা। তার বক্তব্য সবাই খুব
            মনোযোগ দিয়ে শুনলো। আমাদের সাথী এক গারো মেয়ে দশ মিনিট তাদের কৃষ্টি কালচার নিয়ে কথা বললো। মাহাতোদের নেতা
            অচিন্তকুমার তার বক্তৃতায় সরকারের কাছে একটি সাংস্কৃতিক একাডেমী দাবী করলেন। তাদের কৃষ্টি ও কালচার যেন বিলীন
            হয়ে না যায়, আমাদেরকে কাছে পেয়ে সাহস করে তার জন্য সহযোগিতা কামনা করলেন। সাতদিন ধরে উৎসবের চতুর্থ দিন ছিল
            সেদিন। আমাকে কিছু বলতে বলা হলে আমি নমস্কার করায় মায়েরা সব নড়ে বসলো। এ ওর দিকে চাইলো। কারণ আমার নামটা ওরা
            মনোযোগ দিয়েই শুনেছিল। আমি ওদের দিকে তাকিয়ে হেসে বললাম, মেয়েদের স্কুলে পাঠানো হয়? আবার এ ওর মুখ চাওয়া চাওয়ি
            করলো তারা। উৎসবে এসে এসব কি প্রসংগ! আমি পাঁচ মিনিট শুধু সে বিষয়টা নিয়েই কথা বলে শেষ করলাম। কেন জানি দু’চার
            জায়গায় যেখানেই গিয়েছি ঘুরে ফিরে এই একটা প্রসংগেই আমার কথাবার্তা এগোয়। ওদের মধ্যে আরও দুএকজন কথা বললেন। সবার
            বক্তব্য শেষ হয়ে গেলে ঢোল খোল বাজিয়ে শুরু হলো গানের সাথে নাচ। উলুধ্বনী হলো। ওদের মেয়েরা গোল হয়ে নাচ শুরু
            করলো। বসে থাকা যায় নাকি! ওদের মেয়েদের হাত ধরে আমরাও শুরু করলাম। আমাদের নাচ দেখে ওরা আরও উৎসাহী হলো, যারা
            লাজুক মুখে বসেছিল এক কোনে, তারাও এসে হাত ধরলো। আদিবাসীদের নাচ বিষয়ক ব্যাপারটা নিয়ে অনেক ভেবেছি, সবশেষে মনে
            হয়েছে এই যে হাত ধরাধরি করে একসাথে নেচে যাওয়া, ওদের সরলতার সিক্রেট এখানেই।
            দুপুরে খাওয়ার ব্যবস্থা থাকায় ভীষন সঙ্কোচ বোধ করছিলাম। কারণ তাদের হত দরিদ্র অবস্থা! কি করে খাই এখানে,
            অ্যারেঞ্জ করতে কত কষ্টই না হয়েছে। তারপরও বসতে হলো। খাওয়ার আগে হাত ধোওয়ার জন্য একটুকরো সাবান খুঁজতে সময় নিল
            অনেকটা। বুঝুন। তবে যেমনই হোক, বাঁশের বেড়া দেয়া টয়লেট একটা ছিল।
            মাহাতোদের প্রায় সবাই কৃষি কাজ করে। বলা বাহুল্য গ্রামটিতে ইলেট্রিসিটি নেই। কবে আসবে, আদৌ আসবে কি না সেটাও কেউ
            বলতে পারছেনা। কেরোসিন কিনে বাতি জ্বালিয়েও বেশিক্ষণ রাখা সম্ভব নয় এদের পক্ষে। টিনের তৈরি সব ঘর। এই স্বল্প
            সময়ের আলোয় এরা পড়বে কেমন করে? আশে পাশে একটিই প্রাইমারী স্কুল আছে। সেই স্কুলে যেতেও সবাই স্বাচ্ছন্দবোধ করেনা।
            তাই তারা তাদের নিজস্ব স্কুল চায়। এই গ্রাম থেকে এখন পর্যন্ত কোনো মাহাতো ছেলে মেয়ে এস.এস.সি পাশ করে নাই শুনে
            অবাক হওয়ার পাশাপাশি আহত হলাম খুব। এক যুবককে জিজ্ঞাসা করে জানলাম আর্থিক অনটনের কারণে তারা পড়তে পারে না।
            বললাম, তাহলে কি করে তোমাদের নিজেদের স্কুল হবে? কে পড়াবে সেখানে? অনেকেই অনেক কষ্ট করে লেখাপড়া চালিয়ে যায়।
            তোমরাও চেষ্টা কর নিশ্চয়ই পারবে। শিক্ষিত না হলে সাংস্কৃতিক একাডেমিই বা কে দেখাশোনা করবে? এসব বলায় লজ্জা পেল
            ছেলেটি। একটি অনাথ ছেলে পনেরো ষোল বছর বয়স হবে, যার চোখ দুটো খুব উজ্জল মনে হচ্ছিল, বললাম, তোমার গার্জিয়ান তুমি
            নিজেই, কখনো নিজেকে অনাথ ভাববে না। শুধু চেষ্টা করে যাবে। চেষ্টার বিকল্প কোনো রাস্তা নেই। কি বুঝলো জানি না তবে
            মাথা নাড়ালো।

            বৃটিশ শাসনামলে ঝাড়খন্ড, বিহার, মেদিনীপুর থেকে অন্যান্য আদিবাসীদের সাথে নীল চাষ করার জন্য এদেশে নিয়ে আসা
            হয়েছিল মাহাতোদের। একসময় তাদের জমি জিরাতও ছিল, এখন শুধুই বর্গা খাটে। দোকানে কাজ করে, শ্রমিক হিসেবে কাজ করে।
            মেয়েরাও সাংসারিক কাজ কর্মের পাশাপাশি কৃষি কাজে সাহায্য করে। বাসা বাড়িতেও নাকি কাজ করে অনেকে। বাড়ির উঠোনে
            খালি জায়গা পড়ে থাকতে দেখে গাছ লাগানোর কথা বললাম।
            মাহাতোরা সনাতন ধর্মাবলম্বী। একই গোত্রে বিবাহে নিষেধাজ্ঞা নেই। তবে বিধবা হলে পুনরায় বিয়ে করার নিয়ম ও উপায়,
            কোনোটাই নেই। শোনার পরেই একটি অল্পবয়সী বিধবা মেয়েকে দেখে বলার আর কোনো কথা খুঁজে পেলাম না। কিছু বলার আছে কি
            বলুন! এই সম্প্রদায়ের ভেতরও তিনটি শ্রেণী আছে- মাইখার, ঘাসি, তুরি।
            জানতে পেলাম গ্রামটিতে পাঁচ সাত ঘর মুন্ডা সম্প্রদায়েরও বসবাস রয়েছে। চোদ্দ পনেরো ঘর মুসলমানও আছে। তারাও
            হতদরিদ্র। প্রয়োজনে একে অপরকে সাহায্য করে বলে জানায় তারা। তবে বেশি রাত ধরে ঢোল মাদল বাজানোর শব্দে বিরক্ত বোধ
            করে, প্রতিবাদ করে প্রতিবেশিরা, এটুকুই যা অসুবিধে।
            তাদের সাথে কথা বলে যে বিষয়টি পরিস্কার হয়, তা হলো তারা মুক্তির পথ খুঁজছে, সামনে এগোনোর পথ খুঁজছে, তাদের
            অস্তিত্বকে টিকিয়ে রাখার উপায় খুঁজছে। তাদের কৃষ্টি ও কালচার যেন বিলীন হয়ে না যায়, সেই আকুতি সবার চোখে মুখে।
            কিন্তু আকুতি হলেই তো হবে না তার জন্য পথ খুঁজতে হবে নিজেদেরই। যত কষ্টই হোক শিক্ষার অগ্রগতি না হলে, শিক্ষিত না
            হলে, মেয়েদের স্কুলে না পাঠালে যে কোনো উন্নতিই কোনোভাবে সম্ভব নয় সে কথাই ঘুরিয়ে ফিরিয়ে আমরাও বললাম। এ তো শুধু
            ওদের জন্য নয় সবার জন্যই বলা। তারপরও দু একটা আশ্বাসবাণী শুনিয়ে আমরা তাদের কাছ থেকে বিদায় নিলাম। কথা দিয়ে
            এলাম, তাদের খোঁজ নিতে আবার আসবো। এলে যেন অন্তত কিছু এসএসসি পাশ ছেলেমেয়ে দেখতে পাই, আমরাও সেই আবদার করলাম।
            ঘাড় ঘুরিয়ে দেখি সেই অনাথ বালকটি উজ্জল দুটি চোখে পলকহীন তাকিয়ে আছে আমাদের গমন পথের দিকে।
            জানি না এর মধ্যে ওদের ভেতর থেকে কেউ এসএসসি পাশ করেছে কিনা।

            <br><br>(১৬/১০/২০১৬ দৈনিক যায়যায়দিন পত্রিকায় প্রকাশিত)

        </p></div>

</div>


</body>
</html>